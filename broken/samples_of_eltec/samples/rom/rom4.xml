<?xml version="1.0" encoding="UTF-8"?>
<samples n="ROM015">
<sample><p n="ROM015223">— Bonjur, chère Lina, bonjur !</p>
<p n="ROM015224">— A ! bonjur, Mina ; răspunse aceasta, sculîndu-se după canapea şi viind spre doamna Manomar ; şi după ce junele femei se luară de mînă şi se sărutară de mai multe ori, merseră a se aşeza pe canapea. Lopod închise uşa salonului, se apropie de canapea, luă un scaun, şi se puse în partea ferestrei, lîngă doamna Manomar.</p>
<p n="ROM015225">— Ce frumos copil, Lino, este într-adevăr un drag amoraş, zise ea mîngîind şi sărutînd copilul, şi îţi seamănă, cum n-am văzut pînă acum să semene un copil aşa.</p>
<p n="ROM015226">— Dar nu-mi seamănă mie, zău, deloc, Mino, este leit Lopod, uită-te bine, răspunse Lina...</p>
<p n="ROM015227">— Nicidecum, întrerupse acesta; nu este aşa ? urmă el adresîndu-se către vecina sa, care-i răspunse surîzînd :</p>
<p n="ROM015228">— Şi eu găsesc că seamănă mai mult cu Lina, dar adevărul este că vă seamănă la amîndoi, ca să nu vă supăraţi nici unul. Nu este mai bine aşa ?</p>
<p n="ROM015229">— Ce gătită eşti astăzi, te-ai înnoit de sus pînă jos, zise Lina, observînd şi admirînd pe Mina ; pălăria este de nebunie ; mai cu seamă florile sunt cît se poate de frumoase, şi garnitura dinnăuntru şi bridele ; e foarte elegantă si te face aşa de frumoasă !</p>
<p n="ROM015230">— Nu e urîtă, răspunse Mina, dar garnitura de tul o voiam mai învoaltă, şi dantela de la bavolete nu-mi place ; pe urmă, florile sunt puse prea mult înăuntru ; am luat-o numai fiindcă voiam să ies astăzi cu pălăria nouă, dar am dat să-mi facă alta.</p>
<p n="ROM015231">— Da, zău, Mino, este prea frumoasă, zise Lina.</p>
<p n="ROM015232">— Aşa, dragă, dar cînd apucă un lucru să nu-ţi placă, apoi orice-i face nu poţi să-l porţi, răspunse Mina. Dar dumneata ce zici ? adăugă ea, întorcîndu-şi capul către Lopod.</p>
<p n="ROM015233">— Nu mai rămîne îndoială că gustul dumitale este mai frumos decît al meu, şi atunci nu-mi voi permite să am altă părere.</p>
<p n="ROM015234">— Auzi, auzi, Lino, ce compliment în toate formele, zise Mina ; ce zici tu, căci eu nu pot răspunde nimic.</p>
<p n="ROM015235">— A ! madam Manomar, se vede că astăzi eşti hotărîtă să nu mă cruţi, şi ştii că nu cutez a mă lupta c-o femeie frumoasă şi spirituală, zise Lopod, îndulcindu-şi vocea, aplecîndu-şi capul, şi închizînd puţin ochii, spre a da o putere mai vie privirii sale.</p>
<p n="ROM015236">— Dacă vei urma mereu aşa, adăuga doamna Manomar, trăgîndu-şi capul îndărăt şi însoţind cuvintele sale c-un surîs graţios, care dovedea îndestul că-i plac aceste cuvinte, dacă vei urma p-această cale o să mă faci a nu mai avea curagiul...</p>
<p n="ROM015237">— A ! madam, întrerupse Lopod cu aceeaşi voce, dar această cale este calea adevărului, şi un suflet c-al dumitale nu mă poate îndemna să mă depărtez de dînsa. întreabă şi pe Lina dacă nu am dreptate, nu este aşa, Lino ?</p>
<p n="ROM015238">— O da, răspunse aceasta, sărutînd copilul său pe care-l strîngea la piept; tu eşti aşa de frumoasă şi de bună şi mă iubeşti aşa de mult, încît oricîte lucruri frumoase ţi-ar zice cineva, m-aş simţi poate mai fericită deeît tine, mai cu seamă cînd aceste lucruri ţi le spune Lopod, care mă iubeşte atît de mult.</p>
<p n="ROM015239">L-aceste cuvinte un surîs ciudat a trecut repede pe buzele doamnei Manomar ş-ale lui Lopod, cari însă nu se priviră nicidecum, spre a ne face să credem că s-ar fi putut înţelege spre a surîde. Cu toate acestea, Mina strînse mîna Linei şi amîndouă femeile se îmbrăţişară.</p>
<p n="ROM015240">— Dumneata, însă, galantul meu domn, tot trebuie să părăseşti această cale, căci te deprinzi rău, şi dacă Lina mă iubeşte atît de mult, şi este atît de bună pentru mine, poate în altă parte...</p>
<p n="ROM015241">— O ! nu, nu, se grăbi a răspunde Lina, rîzînd şi apueînd mîna doamnei Manomar, te asigurez, Mino, că niciodată nu voi fi turburată d-această grije pe care n-am înţeles-o, mă crede. Lopod mi-a dat atîtea probe de iubire, încît aş fi adevărat o nebună cînd mi-ar trece un minut prin minte ideea că glumele sale l-ar face să mă iubească mai puţin, şi cînd am acum pe acest îngeraş, în a cărui privire văz zi şi noapte pe tatăl său. Nu se zic atîtea lucruri despre dînsul ? că are mai multe succese, că este înamorat şi iubit de multe ? dar el singur mi le spune şi rîdem împreună d-aceste nebunii, care mă fac să-l iubesc şi mai mult, încredinţîndu-mă că el merită să fie iubit.</p>
<p n="ROM015242">— Eşti fericită, zise doamna Manomar, c-a ajuns să aibi atîta încredere, care nu-ţi turbură nicidecum inima ; eu însă, adăugă ea, aruncînd o privire spre Lopod, n-aş fi niciodată astfel. Am dreptate să fiu aşa. Ce zici ? urmă ea, adresîndu-se către Lopod, care se mişcă puţin pe scaunul său înainte de a răspunde.</p>
<p n="ROM015243">— Sunt cîteodată...</p>
<p n="ROM015244">— Dar mă duc, îl întrerupse doamna Manomar, sculîndu-se după canapea, venisem un minut numai, şi m-am uitat aci, şi cum să nu mă uit cînd te iubesc atît, mai adăugă ea cu acelaşi surîs, de mai înainte, îmbrăţişînd pe Lina, dînd mîna lui Lopod şi îndreptîndu-se spre uşe.</p>
<p n="ROM015245">Lopod însoţi pe doamna Manomar afară, dar ieşind şi Lina cu copilul în braţe, buna sa amică îi zise să intre înăuntru pentru că bate vîntul tare şi poate să facă mult rău copilului, Lina îi făcu cu mîna cîteva salutări şi intră în salon închizînd uşa după dînsa. Lopod urmă pe doamna Manomar pe scară pînă jos, dar s-a prins rochia de un cui pe scară, şi plecîndu-se s-o desprinză, i-a căzut pelerina, pe care a trebuit s-o puie pe spate, şi toate aceste împrejurări fireşti au întîrziat plecarea trăsurei sale.</p>
<p n="ROM015246">Lopod sui scara foarte repede şi cu zgomot, ca cum ar fi sărit mai multe trepte odată şi, fără a se întoarce în salon, merse d-a dreptul în camera sa, cu faţa plină de bucurie.</p>
<p n="ROM015247">Femeia sa, necunoscînd cauzele cari au întîrziat plecarea doamnei Manomar şi văzînd asemenea că bărbatul său nu se întoarce în salon, a chemat pe doica să-i lase copilul spre a merge se vază pe Lopod. Dar cînd se afla în intrare, aude o trăsură oprindu-se la scară şi vede urcîndu-se pe cel mai intim amic al lui Lopod.</p>
<p n="ROM015248">— A ! bon jur, madam Talersterst.</p>
<p n="ROM015249">— Bonjur, monsieur Manomar.</p>
<p n="ROM015250">El întrebă dacă Lopod este acasă, şi se îndreptară amîndoi către camera lui.</p>
<p n="ROM015251">Amîndoi intrară la Talersterst, care se preumbla prin camera sa cu mîinile la spate, cu capul în jos, avînd aerul a fi foarte absorbit de vreo gîndire, căci el n-auzi scîrţîitul uşei cînd se deschise şi nu observă pe femeia sa şi pe Manomar, decît numai cînd se întoarse în preumblarea sa cu faţa către ¡uşă şi-i văzu pe amîndoi opriţi înaintea sa. Cineva ar fi observat atunci în tresărirea corpului său că această vizită l-a turburat puţin, şi fără îndoială l-ar fi văzut asemenea roşind, dacă el n-ar fi fost roşu de natura sa. Se vede bine însă că este turburat, pentru că deodată el se opri în loc, uitîndu-se cînd la femeia sa, cînd la Manomar, dar numaidecît el zîmbi uşor, ca cum n-ar fi avut a se îndoi de nimic, şi înaintă către Manomar, apucîndu-i amîndouă mîinile şi strîngîndu-le între ale sale.</p>
<p n="ROM015252">— Dar ce-ai păţit, Talersterst, de eşti aşa de mult pe gînduri încît nu simţi şi nu vezi pe cine intră în casă ? întreabă Manomar.</p>
<p n="ROM015253">— Nimic, răspunse Talersterst rîzînd, nimic.</p>
<p n="ROM015254">— Nimic nu se poate, adăugă cel dintîi, adînc absorbit erai, aceasta am văzut-o, nu este aşa, madam Talersterst ? urmă el, adresîndu-se către aceasta, care examina scriitorul bărbatului său. Dacă n-ai fi însurat, aş crede desigur că eşti amorezat, dar acum mi se pare că politica te pune pe gînduri. Ai vreo ştire ? se schimbă ministerul sau rămîne ?</p>
<p n="ROM015255">— O să rămîie, după cum era vorba aseară, răspunse Talersterst răsucindu-şi mustaţa şi dîndu-şi un aer de importanţă.</p>
<p n="ROM015256">— Bravo ! strigă Manomar, izbind în palme şi fre-cîndu-şi mîinile, bravo ! iată-ne tot sus, şi acum să vezi ! dar...</p>
<p n="ROM015257">— Eram gata să viu la tine, îl întrerupse Talersterst, doream să te văz şi să-ţi vorbesc ceva.</p>
<p n="ROM015258">— Te-ai fi ostenit să vii în deşert, îi zise amicul sau, trăgîndu-şi favoritele în jos cu amîndouă mîinile, bagîn-du-şi capul în umeri, şi umflîndu-şi bucele, mişcări ce-i era foarte obişnuite. Ştii că la ora aceasta nu sunt niciodată acasă.</p>
<p n="ROM015259">— Şi apoi, erai hotărît să nu ieşi nicidecum astăzi, îi zise femeia sa, apropiindu-se de el şi uitîndu-se la dînsul c-o privire care ar fi voit să-l surprindă şi să citească ceva în chipul bărbatului său, care îi răspunse, întorcîndu-şi capul de la dînsa şi îndreptîndu-se către biurou :</p>
<p n="ROM015260">— Aşa, ai dreptate, nu eram să ies, dar... mi-am adus aminte... trebuia să mă duc la şeful meu şi să întîlnesc pe Manomar spre a vorbi ceva cu dînsul. După aceste cuvinte, zise cam eu greutate, ei scoase o cheiţă din buzunar, deschise o cutie a scriitorului său şi luă dintr-însa cîteva hîrtii, îndoite în patru ; apoi închise şi se uită de cîteva ori împrejur, avînd aerul d-a căuta ceva.</p>
<p n="ROM015261">— Voieşti ceva ? îl întrebă Lina, apropiindu-se de dînsul.</p>
<p n="ROM015262">— Cat ceva şi am uitat ce, răspunse el ; cum vi se pare aceasta ? curios lucru adăogă el, aruncîndu-şi cu distracţiune privirea pe deosebite obiecte.</p>
<p n="ROM015263">— Trebuie să ai tu ceva, zise Manomar, de nu ştii aici ceea ce cauţi, negreşit că mintea ta este preocupată ; aceasta se citeşte în ochii tăi.</p>
<p n="ROM015264">— Şi eu am observat aceasta îndată ce l-am văzut şi nu ştii ce curioasă sunt să ştiu la ce se gîndise atît de mult, adăugă doamna Talersterst rîzînd.</p>
<p n="ROM015265">— Dar n-am nimic, zise repede Lopod, cam nemulţumit de aceste întrebări indiscrete ; nu mă gîndesc la nimic, urmă el, puind hîrtiile după masă în buzunarul de la piept al fracului său ; cînd mi-am adus aminte că trebuia să mă duc la şeful meu, afară de aceste hîrtii, mai voiam să iau ceva şi am uitat acum ce.</p>
<p n="ROM015266">El îşi strînse fracul la piept într-un nasture şi se îndreptă către o masă mică de lîngă sobă spre a-şi lua pălăria.</p>
<p n="ROM015267">— Te întorci curînd, Lopod ? îl întrebă femeia sa.</p>
<p n="ROM015268">— A ! mai curînd sau mai tîrziu, nu poci să-ţi hotărăsc cînd mă voi întoarce, răspunse el, pipăindu-şi buzunarele dindărăt ale fracului şi deschizînd un dulap cu oglindă din care luă o batistă.</p>
<p n="ROM015269">— Dar negreşit că vei veni de prînz, mai adăugă doamna Talersterst; astăzi mănîncă la noi domnul Som-nolian, după cum ne-a promis aseară.</p>
<p n="ROM015270">— Dacă voi sfîrşi lucrul cu şeful meu, fără îndoială că voi veni ; altfel sunt silit să prînzesc acolo.</p>
<p n="ROM015271">După aceasta îşi puse pălăria în cap şi veni în dreptul uşei cu oglindă a dulapului, îşi potrivi cu amîndouă mîinile gulerul cămăşii întors, funda legăturei, îşi plecă puţin pălăria într-o parte şi îşi potrivi mustăţile, răsucindu-le la vîrf ; apoi se îndreptă către uşă, pe care o deschise doamna Talersterst, dar se întoarse iute la birou, apucă o mică oglindă, se uită bine şi d-aproape într-însa, şi zise :</p>
<p n="ROM015272">— Trebuia să pui altă cămaşe ; şi se duse a deschide dulapul.</p>
<p n="ROM015273">Atunci, femeia sa, care ieşise din cameră, lăsînd uşa deschisă, salută pe Manomar, întinzîndu-i mîna pe care acesta o strînse, şi invită c-un ton rugător pe Lopod, să vie acasă la prînz.</p>
<p n="ROM015274">Ea se îndreptă către salon, încet şi gînditoare ; cineva ar fi observat o uşoară umbră de întristare acoperind fruntea sa.</p>
<p n="ROM015275">— Ascultă, zise Manomar, închizînd uşa şi apropiin-du-se de Talersterst, sunt nerăbdător să aflu ce ştii despre minister. Ce s-a făcut aseară, căci astă dimineaţă am fost ocupat în cancelarie şi n-am putut vedea pe nimeni.</p>
<p n="ROM015276">— Ministerul rămîne, răspunse Talersterst făcîndu-şi pregătirile spre a se îmbrăca din nou.</p>
<p n="ROM015277">— Ei bine, dar cum ? căci aseară nu era sigur să rămîie, întrebă Manomar, puindu-se p-un scaun, şi plecîndu-şi corpul înainte, cu mîinile pe genunchi, ca s-asculte mai bine.</p>
<p n="ROM015278">— Am lucrat mult pentru aceasta, zise Talersterst, ridicîndu-şi cu mîndrie capul în sus.</p>
<p n="ROM015279">— Tu ? întrebă cu mirare Manomar.</p>
<p n="ROM015280">— Eu, răspunse apăsat Talersterst.</p>
<p n="ROM015281">— Şi cum ? mai întrebă Manomar ; ştie şeful tău aceasta ?</p>
<p n="ROM015282">— Cum să nu ştie, răspunse cu îngîmfare Talersterst ; citeşte scrisoarea care mi-a trimis astă dimineaţă ; şi ei scoase din buzunar o scrisoare pe care o întinse lui Manomar, zicîndu-i : citeşte !</p>
<p n="ROM015283">Manomar dezdoi scrisoarea şi citi următoarele rînduri în limba franceză :</p>
<p n="ROM015284">„Scumpul meu Talersterst,</p>
<p n="ROM015285">Am aflat tot ce ai vorbit aseară, îţi mulţumesc şi te admir; planul este minunat, o parte ai executat-o cu mare fineţe, sper că şi restul va izbuti tot aşa de bine. Vom triumfa şi vom fi tari. Îmi vei face plăcerea să vii deseară a lua ceaiul la mine...“</p>
<p n="ROM015286">— Bravo ! strigă Manomar, făcînd cu capul mai multe semne de aprobare şi mulţumire ; explică-mi însă aceasta, Talersterst, căci tu nu mi-ai spus nimic, urmă el scu-lîndu-se după scaun şi trăgîndu-şi favoritele în jos.</p>
<p n="ROM015287">— Iacă, dar să rămîie între noi, zise Talersterst, care se opri înaintea lui Manomar, căci cine ştie cum se întoarce lucrurile, şi atuncea să nu ştie ce am făcut aceia pe care astăzi îi săpăm. Noi trebuie să fim bine cu toţi şi mai cu seamă cu aceia cu cari ne facem interesele mai bine. îndată ce am simţit că ministerul este ameninţat să cază, m-am înţeles cu şeful meu, care este foarte devotat acestui minister pentru că şi el şi eu facem ce voim, iară ca ministerul să ne facă nici o observare, pentru că are trebuinţă de şeful meu şi acesta are trebuinţă de mine, am pus pe unii să răspîndească vorba că roşii sunt nişte nebuni, ambiţioşi, pasionaţi, care vor să dărîme orice minister ce nu este al lor, care ţine ţara în dezordine şi anarhie ca să nu poată nimeni sta la putere, care răspîndesc în public ideile cele mai greşite şi exagerate ca să nu fie niciodată mulţumit de lucrările guvernului, cari...</p>
<p n="ROM015288">— Prea bine ! întrerupse Manomar.</p>
<p n="ROM015289">— Cari fac totdeuna gura mare ca să-i auză publicul şi încolo nu sunt buni de nimic, pentru că sunt nişte smintiţi fără seriozitate şi fără idei practice, cari aruncă asupra oamenilor capabili de cari se tem şi pe cari nu-i pot combate pe faţă calomniile cele mai grele ca să-i înnegrească în ochii oamenilor celor lesne crezători, cari...</p>
<p n="ROM015290">— Bravo, Talersterst ! strigă rîzînd Manomar.</p>
<p n="ROM015291">— Cari depărtează din gaşca lor pe toţi aceia cari nu se închină înaintea lor şi nu urmează orbeşte urele şi patimele lor, declarîndu-i de antiliberali, de apostaţi, de renegaţi şi de inamici ai naţiunii ; cari speculează toate simtimentele cele frumoase spre a strînge bani, spre a pune ura între oameni, spre a fi aplaudaţi de oamenii simpli, făcîndu-i să crează că numai ei sunt mari, învăţaţi, patrioţi, şi că ei singuri pot să mînuiască ţara ; cari...</p>
<p n="ROM015292">— Bravo ! Talersterst, bravo ! întrerupse iară Mano-mar cu faţa plină de bucurie.</p>
<p n="ROM015293">— Cari au făcut din presă, din jurnale un scandal din cele mai grozave, aruncînd tuturor injurii neauzite, făcînd pe cine vor ei trădători, şi vînzători, aruncînd discordia în familii, tîrînd pe miniştri în noroi, îndemnînd pe public să se revolte în contra autorităţilor, aruncînd în spirite dezordinea şi anarhia, şi nerăspîndind nici o idee practică, nici o învăţătură folositoare. Oamenii aceştia încurcă lucrurile, opresc ţara de a fi organizată, ca să facă a se crede că fără dînşii ţara nu poate merge înainte ; şi ei sunt numai nişte intriganţi plini de ure şi de patime, ambiţioşi fără capacitate, gata să răstoarne tot spre a se ridica ei. A ! ce zici de acest plan ? Nu e aşa că este minunat ?</p>
<p n="ROM015294">— Minunat ! admirabile ! răspunse Manomar; şi a izbutit acest plan, ai ?</p>
<p n="ROM015295">— Eu nu crez nimic din acestea, dar cum să nu izbutească un asemine plan, zise Talersterst.</p>
<p n="ROM015296">— Bravo ! strigă Manomar, aşadar merg lucrurile de minune ?</p>
<p n="ROM015297">— De minune, răspunse Talersterst ; cum nu era să impresioneze o asemenea descriere ? am făcut-o într-adins ca să sperie mult, să fugă toţi de dînşii, să piarză orice credit şi să nu poată veni la minister. Ce poate aştepta cineva cînd ar veni la putere aceşti oameni, aşa după cum i-am descris eu ? Negreşit că fiecare prevede că ţara va cădea în cea mai grozavă anarhie, că ei sunt incapabili d-a guverna. Dar să nu iasă vorbă, căci poate să avem trebuinţă de dînşii, cine ştie ?</p>
<p n="ROM015298">— Fii pe pace, şi apoi tot această propagandă o fac şi eu prin oameni de ai mei, buni de gură, cari spun despre dînşii tot ce le trece prin minte. Dar daca vine dreapta la putere ? Nu este mai rău pentru noi, atuncea ? adăugă Manomar cam îngrijit şi mişcînd capul.</p>
<p n="ROM015299">— Nu te teme ; aceasta este a doua parte a planului, răspunse Talersterst, voi face şd pentru reacţionari ceea ce am făcut şi pentru roşii, pe care i-am înnegrit pe cît am putut. Voi zice că boierii sunt vrăjmaşii de moarte ai Unirii ş-ai Convenţiunii, că sunt în înţelegere cu străinii şi vor să le vînză ţara, că sunt hotărîţi să împiedice şi să încurce orice guvern ca să descurageze ţara şi s-o facă a crede că numai ei singuri ştiu să guverneze, că vor să răstoarne starea de lucruri de astăzi ca s-aducă iară starea cea veche împreună cu candidaţii lor şi, în fine, voi arunca asupra lor cele mai grele învinovăţiri ce voi găsi în felul acesta, şi atunci ministerul rămîne desigur şi noi rîdem şi de unii şi de alţii şi ne facem treburile noastre. Iată planul tot, la care să mă ajuţi şi tu, aducînd pe fiecare zi nuvele care să întărească zisele mele, dar să te fereşti a nu ne da de gol, căci o păţim ; ne stricăm cu toţi, şi înţelegi bine că aceasta nu ne vine la socoteală.</p>
<p n="ROM015300">— Mai este vorbă, zise Manomar, sculîndu-se după scaun şi frecîndu-şi mîinile de bucurie ; trebuie să lucrăm cu mare prudinţă, căci, negreşit, de unde ştim noi ce se poate întîmpla, şi toată ştiinţa noastră este de a putea fi bine cu toţi, ca să nu pierdem funcţiunile şi prin urmare foloasele ce ele ne aduc. Nu am dreptate ?</p>
<p n="ROM015301">— Aşa crez şi eu că trebuie să facem, pentru că acesta este singurul mijloc d-a ne asigura poziţiunea noastră, pe de o parte înnegrind pe cît putem şi pe unii şi pe alţii, iară pe alta făcîndu-i să crează pe toţi că le suntem devotaţi. în faţa lor, eu sunt bine şi cu unii şi cu alţii ; cînd vorbesc cu boierii, zic despre roşii tot ce-mi trece mai rău prin minte ; cînd mă întîlnesc cu roşii, zic despre boieri toate grozăviile ; şi cu chipul acesta înţelegi că oricare ar veni 1a putere o să ne crează d-ai lor şi o să ne îmbrăţişeze ; însă pentru aceasta trebuie să lucrezi cu mare iscusinţă.</p>
<p n="ROM015302">— Să vezi, răspunse Manomar, nici nu poţi face altfel ; căci cu cine trebuie să te hotărăşti a merge ? şi apoi nu este o nebunie sau mai bine o curată neghiobie ca să mergi orbeşte cu unii ? să te urci cu dînşiiji să cazi cu dînşii ? şi pentru că doi sau trei vor să meargă cu principe, trebuie şi noi să ne ţinem legaţi de dînşii ? Şi apoi nu văz nicidecum această trebuinţă. Oricari să fie, cînd vor veni la putere, ei tot au trebuinţă de noi, chiar dacă noi ne-am fi depărtat de dînşii. Iată-mă eu, pentru ce să merg mai departe ? N-aveam nici idee despre politică, şi nici nu mi-a trecut vreodată prin minte c-o să devin om politic. Dar într-o zi am plecat cu roşii şi fără să ştiu pentru ce n-am plecat cu boierii. Eu am strigat pentru dînşii, ei au strigat pentru mine, şi am ajuns să fiu cunoscut; atunci am văzut că sunt şi eu ceva, şi m-am hotărît să merg cu dînşii, pentru că i-am văzut tari; atunci însă am voit să fiu ceva mai mult, am voit să merg mai departe. M-am făcut şi eu ambiţios pentru că pe toţi împregiurul meu i-am văzut ambiţioşi, lucru care astăzi mi se pare foarte firesc. Vorbim pentru patrie şi în numele patriei, dar asta nu te foloseşte decît ca să ajungi ceva spre a te folosi cu adevărat atunci. în fine, prin aceste mijloace şi cu ajutorul lor, am ajuns ceea ce sunt, după cum ştii prea bine. Dar nu ar fi fost o nerozie din partea mea, să-mi las şi eu funcţiunea dacă ei s-au retras ? şi apoi funcţiunea mea nu este însemnată. Mărturisesc cu sinceritate că ei sunt nebuni, fac gură mare şi treabă puţină, şi cu cît ar fi stat mai mult la putere cu atît s-ar fi încredinţat toţi că nu ştiu să guverneze. Am trăit cu dînşii şi îi cunosc bine, pe oamenii capabili şi independinţi nu-i suferă între dînşii, pentru că vor să domineze, să fie numai ei şi să aibă instrumente, oricine ar fi. Iacă, te asigurez că dacă ministerul acesta va cădea din nefericire, mă voi duce iară la dînşii, şi mă vor primi cu braţele deschise, pentru că mă voi arăta pocăit, şi voi face ceea ce-mi vor zice, pînă mi-o veni apa la moară. Nu am dreptate şi nu este adevărat ? Ce zici ?</p>
<p n="ROM015303">— Foarte adevărat, şi astfel fac şi eu, răspunse Talersterst, care îşi făcu din nou toaleta, gătindu-se să iasă. Ascultă, adaugă el, toate acestea sunt bune şi frumoase, dar am trebuinţă de parale şi o să te rog pe tine să mă împrumuţi iară, pînă mi-o intra ceva bani. Să-mi dai cincizeci de galbeni.</p>
<p n="ROM015304">— Nu am nici o para în casă ; a trebuit să plătesc ieri două poliţe.</p>
<p n="ROM015305">— Dacă vrei, îmi găseşti.</p>
<p n="ROM015306">— Am nişte bani ai statului, şi cum poci lua dintr-înşii ? Dacă ministerul cade ?</p>
<p n="ROM015307">— Dacă este numai aceasta, apoi fii pe pace ; voi trece pe la tine la şase ore, pentru că-mi trebuie negreşit deseară.</p>
<p n="ROM015308">— Aide să ieşim, să mă laşi la şeful meu, ca să aflu ce i-a spus ministrul, şi deseară apoi ne întîlnim 1 a otel ca să supăm.</p>
<p n="ROM015309">După aceasta ieşiră amîndoi, fără ca Talersterst să mai intre în salon spre a vedea pe femeia sa.</p>
<p n="ROM015310">Mîndri, veseli şi săritori, Colan, cel arătos, cu degetul cel mare atîrnat de tăietura giletei de ia umăr şi cu capul în sus, mişcîndu-l la dreapta şi la stînga, Paloti, cu gherocul închis la piept şi cu mînile în buzunarele de la spate, Gogor, cu pălăria cam într-o parte şi adusă înainte, cu gherocul dat în lături la piept şi cu amîndouă degetele cele mari băgate în tăietura giletei de la subţioară, intrară cîtetrei, unul după altul, vorbind, cîntînd şi rîzînd, la Forian, unde mai multe persoane era strînse împregiurul unei mese. Nimic nu era mai pitoresc, mai bizar şi mai original decît grupa formată d-aceste persoane, cu deosebitele lor poziţiuni, costume, figure şi mişcări. Unii sta în picioare, ţiind ceva într-o mînă adusă la piept şi cu alta întinsă spre masă ; alţii şedea pe scaun, sau drepţi cu 'mînele sub masă şi cu ochii în jos, sau cu cotul pe masă, rezemîndu-şi capul pe mînă şi cu altă mînă întinsă pe masă, sau cu amîndouă coatele pe masă, şi ţiindu-şi fruntea cu mînele ; unii iară stînd în picioare pe la spatele altora, plecîndu-se cîteodată spre masă, ridicîndu-se, făcînd cîţiva paşi în cameră şi întorcîndu-se iară la masă. Aceste persoane era necontenit în mişcare, care cu capul, care cu mînile, care cu picioarele, care cu toate împreună ; sau se ridica puţin pe scaun şi se trîntea iară, mişcînd scaunul înainte sau îndărăt, sau se pleca pe masă ori se trăgea îndărăt cu o mare iuţeală, sau amesteca ceva repede cu mînile, ori răscolea cu convul-siune ceva pe masă şi scotea o foiţă pe care o apropia, ascunsă în palmă, de ochi, sau o băga sub masă ca s-o vază, ori o împingea deodată înainte fără să se uite la dînsa ; alţii odată se depărta repede de masă, se întorcea ori sărea pe scaun, lua foiţa după masă, o rupea şi da o lovitură cu piciorul pe parchet sau cu mîna pe masă. Costumele şi figurile nu era asemenea mai puţin bizare, unii avea haina ridicată în sus şi dată pe spate ; alţii avea strînse mînecile hainei lor pînă aproape de cot, lăsînd să se vază cămaşa ; cîţiva scoseseră haina rămîind numai în giletă şi cămaşă, pe unii îi vedeau cu gileta deschisă de tot la piept, pe alţii fără guler şi legătură, unii luaseră pe spate o haină de casă sau un şal, şi alţii scoseseră pe jumătate sau de tot cîte o cizmă, ca să libereze puţin piciorul dintr-o închisoare prea strîmtă.</p>
<p n="ROM015311">Figurile avea deosebite expresiuni cari se schimba pe fiecare minut ; vedeai unele posomorite, triste, surîzînd deodată ; altele vesele, posomorîndu-se iară deodată ; unele încreţea fruntea sau strîngea sprîncenele, altele îşi muşca buzele sau deschidea ochii mai mari ; pe unele citeai curiozitatea, neodihna, aşteptarea ; pe altele supărarea, pe cîteva mulţumirea şi bucuria ; unele era mîndre şi îngîmfate, altele umilite şi plouate.</p>
<p n="ROM015312">Aceste persoane nu era mute, dar era foarte absorbite, căci vorbea puţin ; şi aci domnea o tăcere adîncă, aci izbucnea deodată exclamaţii, rîsuri, strigăte, monosilabe zgomotoase, şi apoi urma iară o tăcere absolută. Cînd vorbea, însă, auzeai o limbă neînţeleasă, necunoscută şi neînsemnată încă între limbele vorbite de oameni pe faţa globului. Această limbă însă era vorbită de persoanele dimpregiurul mesei, care părea a fi oameni, şi ascultîn-du-le de mai multe ori, observai că această limbă are vorbele sale, are vocabularul său, are gramatica sa, are expresiunile sale proprii, precum : paroli, maz, pace, îndoită, colţuri, ochiul, sonica, arbur, setleva, mare, trei pe margine, figură, ikenleva, în faţă cvarta de rigă, terză de nouă ochi, cvartă majoră, cinci şi cincisprezece, terză de dame, patrusprezece aşi, treizeci ochi, terzâ de vaiet şi multe alte aseminea cuvinte cabalistice.</p>
<p n="ROM015313">Dar ce făcea aceste persoane, şi ce era pe acea masă, care le absorbea atît de mult, le mişca, le schimba fizionomia şi le făcea să vorbească această limbă ? Masa era lungă şi avea o înfăţişare foarte originală, şi, fără descrierea sa, tabloul ar fi incomplect. Ceea ce-ţi izbea ochii mai întîi era dezordinea cea mare după această masă, unde unul care n-ar fi fost iniţiat în această ştiinţă cabalistică n-ar fi putut înţelege nimic. Galbeni, lire, ludovici, icosari, sfanţi, se afla înaintea fiecăria persoane şi era necontenit în mişcare către un punf, unde era mai multă monedă, care aci s-adăoga, aci dispărea, către centrul mesei era înaintate o mulţime de foiţe cu punturi roşii şi negre, sau cu figure, unele era singure, pe faţă sau întoarse, cu galbeni dasupra, la mijloc sau cu unul pe jumătate ascuns sub dînsa, altele era adunate două-trei la un loc, îndoite la mijloc, sau la colţuri ; pe lîngă aceste cărţi se afla bucăţi de cretă, puţin cam lungi, unele rotunde, altele în patru colţuri, cu o parte ascuţită şi cu alta înfăşurată în hîrtie aurită ; aceste bucăţi de cretă era însoţite de mici perioare rotunde ; împrejurul acestor instrumente era scrise pe un postav verde o mulţime de cifre şi socotele, formînd o linie lungă în dreptul fie-cării persoane care însemna o cifră, trăgea peste dînsa o linie, repeta această operaţie de mai multe ori, apoi ştergea tot sau o parte, şi iară însemna ; pe marginea de jur-împrejurul mesei, se afla o mulţime de acele foiţe, amestecate, strînse, răspîndite, rupte, luate în mînă şi aruncate iară.</p>
<p n="ROM015314">Cînd cele trei cunoştinţe ale noastre, Gogor, Paloti şi Colan, se prezintară înaintea acestor persoane, absorbite în frumoasa lor ocupaţiune, şi făcură fiecare cuvenitele salutări amabile, graţioase, unele nici nu se uitară la dînşii, altele ridicară capul, îi priviră şi-l plecară iară pe masă, cîteva le răspunseră c-o mişcare din cap şi c-o uşoară zîmbire. Ei se îndreptară către un personagiu în vîrstă, înaintea căruia se plecară fiecare pe rînd, mai mult unul, altul mai puţin, şi toţi strînseră mîna, adăogînd expresiunea de respect : sărut mîna, cocoane Tache, sau numai coconule. Acesta, după respectul ce i se arăta, după vîrsta sa, şi mai cu seamă după costumul de casă ce avea, o căciuliţă de catifea neagră, c-un ciucure în mijloc, o haină largă iară de catifea d-aceeaşi culoare, o legătură roşie la gît, pantaloni largi, cu oantofi în picioare, şi c-un lung ciubuc în mină, părea să fie stăpînul casei, într-adevăr, era coconul Tache Forian.</p>
<p n="ROM015315">Îndată apoi ei îşi lăsară pălăriile, îşi băgară mîna prin buzunare şi se repeziră către masă, după ce Gogor zise lui Paloti, care rămase mai îndărăt :</p>
<p n="ROM015316">— Este cam tîrziu.</p>
<p n="ROM015317">— A ! iacă şi strălucitul Gogor, zise cineva.</p>
<p n="ROM015318">— Sărut mîna, nene, răspunse Gogor ; nene era expresiunea sa obicinuită de mîngîiere.</p>
<p n="ROM015319">— Taie cărţile, căci poate să vii cu noroc.</p>
<p n="ROM015320">— Gogor şi noroc, nu rimează împreună, zise altul.</p>
<p n="ROM015321">— Gogor... rimează... cu... amor, adăugă stăpînul casei.</p>
<p n="ROM015322">— Bravo ! cocoane Tache, strigară deodată mai mulţi.</p>
<p n="ROM015323">— Şi este foarte nimerit, de minune, adăugă Gupidon ; ha... ha... ha... ce bine este zis !</p>
<p n="ROM015324">— Eşti nemuritor, cocoane Tache, zise Paloti, apropiindu-se înaintea lui cu admiraţie. Aşa este, urmă el rîzînd, Gogor este totdeauna amorezat, dar bietul băiat este nenorocit în amor.</p>
<p n="ROM015325">— Apoi să vedeţi, răspunse coconul Tache, trăgînd de cîteva ori din ciubuc, la Gogor... răspunde amor... dar răspunde şi ...duce dor...</p>
<p n="ROM015326">— Bravo ! strigară şi bătură din palme toţi.</p>
<p n="ROM015327">— Ce spirit !</p>
<p n="ROM015328">— Ce frumos !</p>
<p n="ROM015329">— Foarte bine zis !</p>
<p n="ROM015330">— Minunat !</p>
<p n="ROM015331">— Admirabil !</p>
<p n="ROM015332">— Unul este coconul Tache Forian !</p>
<p n="ROM015333">— Scrie şi p-acesta !</p>
<p n="ROM015334">— Merită să fie scrisă ! ziseră mai toţi din casă, afară de cîţiva cari era cu totul absorbiţi de joc.</p>
<p n="ROM015335">— Ce zici tu, Setor dragă, este frumoasă această... tu ai mult spirit... şi înţelegi ce este frumos.</p>
<p n="ROM015336">— S-o scrii, nene, spiritul este rar la noi, mai rar şi decît banii, cari astăzi este lucrul cel mai rar.</p>
<p n="ROM015337">— Adică... nu ştiu de ce zici... că banii sunt rari.</p>
<p n="ROM015338">— Aşa este, cocoane Tache, ziseră mai mulţi.</p>
<p n="ROM015339">— Toată lumea o zice, adăugară alţii.</p>
<p n="ROM015340">— Toată lumea ! repetară mai toţi.</p>
<p n="ROM015341">— Astea sunt vorbe... zise coconul Tache, una se zice şi alta se face... eu vă văz pe toţi cu bani... aveţi birje cu ziua... sunteţi îmbrăcaţi ca baronii... mîncaţi totdeuna bine... petreceţi în toate serile... şi jucaţi cărţi regulat... cum faceţi acestea dacă nu sunt bani ?</p>
<p n="ROM015342">— Facem datorii, răspunse Cupidon.</p>
<p n="ROM015343">— Nu zic de cei care au moşie... căci moşia se preface în bani... nici de acei cari au slujbă... căci slujba nu lasă punga goală... dar de aceia cari n-au nimic.</p>
<p n="ROM015344">— Avem credit, ziseră cîţiva, şi creditul este avere mare.</p>
<p n="ROM015345">-— Care se pierde cînd n-ai nimic... răspunse coconul Tache, mă gîndesc de mulţi ani... să dezleg această problemă... foarte încurcată... să trăieşti şi să cheltuieşti... fără să moşteneşti sau să munceşti...</p>
<p n="ROM015346">— Şi ce ai găsit ? întrebă Paloti, care se întoarse de la masă, cu cîţiva galbeni în mînă, pe care-i cîştigase în stos.</p>
<p n="ROM015347">— O parte a răspunsului... o ai în mînă, zise coconul Tache rîzînd.</p>
<p n="ROM015348">— Dar cealaltă parte care este ?</p>
<p n="ROM015349">— Cealaltă parte... nu se poate spune acum... o veţi vedea după moartea mea.</p>
<p n="ROM015350">— O, dar este nesuferit ! strigă unul de la masă.</p>
<p n="ROM015351">— Ce este, Cupidon ? întrebă bătrînul, apropiindu-se de el.</p>
<p n="ROM015352">— Pierz mereu, o carte blestemată, înainte cîştigam, norocul mă persecută.</p>
<p n="ROM015353">— Norocul este nestatornic, dragul meu.</p>
<p n="ROM015354">— Şi legat la ochi, zise Setor.</p>
<p n="ROM015355">— Dar cine cîştigă ?</p>
<p n="ROM015356">— Gogor.</p>
<p n="ROM015357">— Auzi ce zice prietenul nostru Setor.</p>
<p n="ROM015358">— Lasă, zău, că astăzi m-aţi prăipădit, răspunse Gogor, mai trăgînd cîţiva galbeni de la o carte ce cîştigase.</p>
<p n="ROM015359">— Şi spune drept... n-ai vrea să fii şi altă dată prăpădit cu vorbe de noi şi răsplătit cu bani de noroc ?</p>
<p n="ROM015360">— Şi ce noroc ! strigă Bolborescu, sculîndu-se după scaun şi aruncînd cărţile.</p>
<p n="ROM015361">— Nu mai joc, strigă iară cu supărare Fumurescu.</p>
<p n="ROM015362">— Nu te supăra, milord, îi zise rîzînd bătrînul Forian, care-l numea : milord Fumurescu, cînd voia să glumească. Ploaia trebuie să cază şi pe locuri uscate.</p>
<p n="ROM015363">— O singură carte mai pui. Zece galbeni asul.</p>
<p n="ROM015364">— Şi eu tot două lire asul, zise Bolborescu, plecîndu -se jos să ia o carte.</p>
<p n="ROM015365">— O liră dama, strigă Paloti.</p>
<p n="ROM015366">— N-aş vrea să cîştigi, zise rîzînd coconul Tache.</p>
<p n="ROM015367">— Pentru ce, coconule ?</p>
<p n="ROM015368">— Nu m-ai înţeles, dragă Filfion ?</p>
<p n="ROM015369">— A ! ai dreptate.</p>
<p n="ROM015370">Coconul Tache numea în glumă pe Paloti, Filfion, şi pe Gogor, Filfizon, ca să meargă bine cu don. Aşa le zicea adesea : don Paloti Filfion, don Gogor Filfizon.</p>
<p n="ROM015371">— Stai nu trage încă, strigă unul sculîndu-se de la o margine a mesei unde jucase pichet.</p>
<p n="ROM015372">— Iată şi Nestor, Paloti începe acum stosul, zise Cupidon, lîngă care se aşezase.</p>
<p n="ROM015373">— A cîştigat la pichet şi vine să piardă la stos, răspunse c-o voce răguşită Forfanton cu care jucase,' luînd şi el o carte.</p>
<p n="ROM015374">— Staţi un minut, zise Colan, care în urmă făcea bancul, sculîndu-se în picioare şi scoţîndu-şi batista spre a-şi şterge fruntea care se acoperise de sudoare.</p>
<p n="ROM015375">— Te-ai pierdut de tot, o, mare Colan, zise coconul Tache.</p>
<p n="ROM015376">— Mare de corp, adăugă Setor.</p>
<p n="ROM015377">— Cum îţi place mai bine, Colane ? întrebă Forian.</p>
<p n="ROM015378">— Să fiu mare astă dată cînd voi trage, răspunse Colan. Dar să vedem aci, căci este lucru serios. Dumneata, cocoane Iancule, s-adresează el către o persoană bătrînă, al cărui păr era însă negru, mergi la pace de zece galbeni, ochiul un galben, o liră maz şi altă, carte paroli de două lire.</p>
<p n="ROM015379">— Aşa.</p>
<p n="ROM015380">— Dumneata, musiu Nestor ?</p>
<p n="ROM015381">— Două lire.</p>
<p n="ROM015382">— Gogor, tu mergi paroli de trei lire o carte, şi altă carte la pace de zece şi cinci mazo.</p>
<p n="ROM015383">— Da.</p>
<p n="ROM015384">— Joacă nebuneşte Gogor, zise Paloti.</p>
<p n="ROM015385">— Aşa sunt tinerii cu inima înfocată, răspunse Forian.</p>
<p n="ROM015386">— Mai ales cînd n-au să piarză nimic, adăugă Bolborescu.</p>
<p n="ROM015387">L-aceste cuvinte Gogor ridică capul, dar o privire fixă a lui Bolborescu îl făcu să îl aplece iară.</p>
<p n="ROM015388">— Tu ? urmă Colan, adresîndu-se către Paloti.</p>
<p n="ROM015389">— O liră.</p>
<p n="ROM015390">— Dumneata, nene Cupidon, mergi înainte la cinci lire si un maz.</p>
<p n="ROM015391">— Întocmai.</p>
<p n="ROM015392">— Tu, Fumurescule ?</p>
<p n="ROM015393">— La pace de cinci galbeni, şi zece pe carte.</p>
<p n="ROM015394">— Cine a mai puntat ?</p>
<p n="ROM015395">— Eu, zise Forfanteron, ochiul şi galbenul.</p>
<p n="ROM015396">— Întorc cărţile.</p>
<p n="ROM015397">O tăcere adîncă urmă aceste cuvinte zise rar, tare şi cu solemnitate. Dar numaidecît începu o confuziune generală, zgomot şi mişcare. Unii arunca bani dupe cărţi, le rupea şi le arunca ; alţii se scula repede în sus, îşi exprima necazul printr-un gest din mînă sau din picior, unul trăgea banii înainte şi aşeza în coloane galbenii de o parte, lirele de altă parte ; vreo doi-trei întindea mîna pe masă, lua banii cîştigaţi, îi băga în bozunar şi se preumbla prin casă, sau se uita pe fereastră.</p>
<p n="ROM015398">Rezultatul a fost acesta.</p>
<p n="ROM015399">Toţi se sculară cu zgomot de la masă şi începură a se preîmbla prin cameră.</p>
<p n="ROM015400">Această preîmblare era foarte originală, şi nu ştim ce ar fi crezut cineva care ar fi văzut deosebitele mişcări ale acestor persoane, fără să ştie ce s-a întîmplat mai înainte ca să le puie în această poziţiune. Salonul în care făcea această preumblare nu era prea întins, încît aceste persoane destul de numeroase, era nevoite a se lovi în trecerea lor, a se afla faţă în faţă şi a se feri unele de altele, c-un aer ce te-ar fi făcut să crezi că sunt inimici.</p>
<p n="ROM015401">Într-adevăr, era unele persoane cari nu se suferea nicidecum în acel minut ; îndată ce două din acestea se afla din întîmplare faţă în faţă, trebuia să vezi pe una din ele posomorind sprincenile, plecînd capul în jos şi trăgîndu-se c-un gest de neplăcere laoparte, ca să nu se atingă de acea persoană.</p>
<p n="ROM015402">De unde venea această schimbare şi răceală între dînsele, căci cu cîteva minute mai înainte, era toate împreună împrejurul mesei cabalistice, vorbind şi glumind toate ?</p>
<p n="ROM015403">Cînd preîmblarea înceta, se forma deosebite grupe cari înfăţişa între ele un contrast foarte ciudat ; toate vorbea încet şi gesticula mult, dar expresiunea chipului lor era cu totul diferită ; pe unele le vedeai triste şi descuragiate, cu părul puţin în dezordine şi cu faţa puţin aprinsă ; unele persoane făcea gesturi de supărare, sau îşi trecea mîna pe păr şi pe faţă, închizîndu-şi ochii şi trăgînd mustăţile în jos pe buze. Alte grupe le vedeai vesele şi zîmbitoare, miş-cîndu-şi corpul în toate sensurile, ca cum fericirea n-ar fi încăput în ele, vedeai pe o persoană ridicîndu-şi capul în sus, răsucindu-şi mustaţa, răsfirîndu-şi favoritele sau pieptănîndu-şi barba, pe altele le vedeai jucîndu-se cu mîna în bozunare, ceea ce le producea în faţă o expresi-une de nespusă fericire.</p>
<p n="ROM015404">Cauza acestei repede metamorfoze şi a acestor diferite clase într-un timp cînd toţi strigă să fie numai o clasă, era cîştigul şi pierderea, bozunare pline şi bozunare goale, avuţie şi sărăcie, deosebite situaţiuni, vesele sau triste, în cari ajunseseră aceste persoane, întrebuinţînd timpul care este proprietatea lor, aplicînd o ştiinţă care dovedeşte lucrarea inteliginţei şi bucurîndu-se de preţioasa libertate care deosebeşte pe om de celelalte animale şi care se proclamă astăzi de toţi.</p>
<p n="ROM015405">Timp, ştiinţă, libertate, iată ce se întrebuinţează împrejurul acelei mese, şi ceea ce produce deosebite rezultate. Unii au pierdut, alţii au cîştigat ; iată tot, şi lucrul este foarte firesc.</p>
<p n="ROM015406">— Ei bine ! zise Forian, cu minele ia spate, ţiind o pereche de mătănii de chihlimbar, ei bine ! copiii mei, aţi meditat îndestul asupra norocului. Spuneţi-mi şi mie, cine a pierdut şi cine a cîştigat, ca să mîngîie bătrînul pe cei nenorociţi şi să puie în sufletul lor speranţa că mîine vor pune mîna pe noroc.</p>
<p n="ROM015407">— Lista paraponisiţilor este mare şi duioasă, zise Setor.</p>
<p n="ROM015408">— Prea duioasă, repetă Fumurescu, înălţîndu-se în vîrful picioarelor ca s-aprinză o ţigară de la Bolborescu.</p>
<p n="ROM015409">Nesuferită, adăugă acesta.</p>
<p n="ROM015410">— Staţi că vă spui eu tot, copiilor, zise Forian, apro-piindu-se de dînşii.</p>
<p n="ROM015411">— Eşti nemuritor, cocoane Tache, strigă Paloti, cu minele în bozunarele giletei şi plecîndu-şi corpul înainte.</p>
<p n="ROM015412">— Tu ai cîştigat, Filfion, îi zise numaidecît Forian, întorcîndu-se către el şi aducînd înainte mîna dreaptă care se juca cu mătăniile.</p>
<p n="ROM015413">— Aşa, coconule, răspunse Paloti, plecîndu-şi capul şi puindu-şi mînele în bozunarele de la spate ale gherocului. Puţin, însă, puţin, adăugă el.</p>
<p n="ROM015414">— Puţin, iubitule, este ceva mai mult decît nimic, zise Forian.</p>
<p n="ROM015415">— Încă una frumoasă, strigară mai mulţi ; puţin este ceva mai mult decît nimic, repetară ei oprindu-se la fiecare vorbă, însoţiind-o c-o mişcare din cap şi c-un gest al mînei. Puţin este ceva mai mult decît nimic ! foarte frumos, mai strigară ei cu admiraţie.</p>
<p n="ROM015416">— Şi mult mai mult decît a pierde, adăugă Setor, băgînd mînele în bozunare, lipind braţele de corp şi ridi-cîndu-şi umerii.</p>
<p n="ROM015417">— Tu ai pierdut, dragă Setor, zise Forian, apropiindu-se de el ; speranţa este dată omului spre mîngîiere, adăugă el.</p>
<p n="ROM015418">— Aceasta este din cele scrise, strigă unul.</p>
<p n="ROM015419">— Şi este minunată, adaugară mai mulţi, plecînd capul spre Forian.</p>
<p n="ROM015420">— Să vedem întîi pe cei cari au pierdut, nenorociţii, mai înainte de toate, zise Forian ; şi aceasta nu este greu de aflat, mai cu seamă cînd cineva are experienţa vieţei ; aceia cari cîştigă se înveselesc. Iată, sunt sigur că Cupidon a pierdut.</p>
<p n="ROM015421">— Şi cînd n-am pierdut, ca să nu pierz şi acum ? răspunse acesta cu supărare,</p>
<p n="ROM015422">— Şi tu ai pierdut, milord Fumurescu, urmă coconul Tache.</p>
<p n="ROM015423">— Şi am pierdut mult pentru astăzi,</p>
<p n="ROM015424">— Pentru tine nu este niciodată mult.</p>
<p n="ROM015425">— Dar am pierdut două sute de galbeni, şi cred că este prea mult.</p>
<p n="ROM015426">— Nu se poate, strigă marele Colan, eu ştiu cîte parale aveai.</p>
<p n="ROM015427">— O sută cincizeci, zise Fumurescu, pentru care ţi-am dat poliţă de două sute.</p>
<p n="ROM015428">— Ai dreptate, şi cu cită osteneală i-am găsit, este criză mare.</p>
<p n="ROM015429">— Adevărat ! zise Paloti, uitîndu-se posomorit la Colan.</p>
<p n="ROM015430">— Şi mie tot aşa mi-a făcut, strigă Cupidon ; aţi mai auzit d-voastră boierilor, pentru o sută să dau o sută cincizeci ?</p>
<p n="ROM015431">— Criză de bani ! criză mare ! răspunse Colan, scoţîndu-şi pieptul înainte şi ridicîndu-şi capul în sus.</p>
<p n="ROM015432">— Mi se pare că şi tu pierzi, Burton, dar nu pierzi mult, zise Forian adresîndu-se către o persoană foarte elegant îmbrăcată, deşi era foarte groasă, foarte grasă şi foarte burtoasă, pentru care i se zicea şi Burton. Cu tot corpul său voluminos, Burton nu era un om urît : se mişca cu anevoinţă silindu-se însă a fi graţios, mai mult prin su-rîsul său, căci cînd voia să se plece, se pleca cu tot corpul, fiindu-i cu neputinţă a-şi îndoi mijlocul. Gîtul său cel gros nu-i permitea a-şi întoarce capul cu înlesnire şi era silit a se mişca iară cu tot corpul, la dreapta sau la stînga, ţiind mai totdeauna mînele în jos încovoiate, ceea ce-l făcea să semene prea mult c-un vas mare cu mînuşi. Guşa sa foarte dezvoltată se odihnea alene pe un guler ascuţit, ale căruia colţuri le pleca în jos sub greutatea ei. Părul său, des şi bogat, îi lăsa prea puţin fruntea descoperită, şi printr-o cărare foarte dreaptă, ce pleca din dreptul nasului şi mergea pînă la ceafă, care se revărsa peste guler, era despărţit în două aripe mari, stufoase şi strălucitoare, cari mărea şi mai mult capul său, dîndu-i înfăţişare foarte ciudată. Burton avea o singură solidă ocupaţie, în care cîştigase o reputaţie foarte meritată ; era un adevărat oracul pentru toţi cari voia cîteodată să-şi dezmierdeze stomahul. Burton mai avea un rival în această grea ştiinţă, care cere mari mijloace intelectuale, imaginaţie, calcul, prezenţă de spirit, deosebite combinări, deosebite invenţi-uni şi, mai presus de toate, un gust foarte dezvoltat. Acest rival era Forfanteron, care, pe cînd norocul jîl legăna în braţele sale, era muncit zi şi noapte de nobila ambiţiune de a mînca în Bucureşti mai bine decît toţi. Burton era un şcolar al său, care, cu dispoziţiile naturale ce avea şi cu studiile serioase ce a făcut, a izbutit a dobîndi o specialitate în care se deosebea pe fiecare zi mai mult, pentru că avea un adevărat cult pentru burtă. Gînd mergea cu amicii săi să supeze noaptea la Hotel de France, unde Hugues avea cea mai bună cuhnie franceză, Burton se punea la biurou şi făcea carta, căci toţi striga : Burton să facă carta ! şi, c-o nemărginită încredere în gustul său şi în adînca sa ştiinţă, toţi era siguri că avea să mănînce bine. Hugues chiar era gelos d-atîta ştiinţă ce vedea într-un profan, dar perspectiva cîştigului ce asemenea cartă desfăşura în mintea sa îl făcea să înăbuşească în sînul [său] orice exploziune de rivalitate şi să zică frecîndu-şi mîinile :</p>
<p n="ROM015433">— Este perfect, n-am văzut niciodată un gust mai fin şi mai delicat, după care adauga şi un calambur.</p>
<p n="ROM015434">Şi Burton, mîndru şi zîmbind, ceea ce-i umfla guşa, zicea :</p>
<p n="ROM015435">— N’est-ce pas, père Hugues ?</p>
<p n="ROM015436">Cînd Forian întrebă pe Burton dacă pierde, acesta vorbea cu Forfanteron despre o mîncare nouă ce a învăţat pe bucătarul său să facă, şi vorbea cu atîta entuziasm despre calităţile suculante ale acestui fel de bucate, care făcea pe Forfanteron să-şi deschiză ochii mari şi să ridice sprincenile, încît n-auzi întrebarea lui Forian.</p>
<p n="ROM015437">— Pierzi şi tu, Burton ? mai repetă Forian, apropiindu-se de el.</p>
<p n="ROM015438">— Nu pierz mult, cocoane Tache.</p>
<p n="ROM015439">— Fiecare la rîndul său, ieri ai cîştigat, astăzi pierzi. Dumneata pierzi mai mult, mi se pare, cocoane Iancule.</p>
<p n="ROM015440">— Ce să faci norocului, răspunse acesta c-un aer trist, fumînd c-un lung port-ţigare de spumă şi vorbind cu Bolborescu, care strigă :</p>
<p n="ROM015441">— Nesuferită şansă ! să pierz şapte cărţi pe rînd şi să mă bată tot în faţă. S-a mai văzut aceasta ? să pierzi necontenit, într-una !</p>
<p n="ROM015442">— Va să zică cei cu norocul şi cu bozunarul plin sunt Gogor, Colan, Nestor, Paloti, Forfanteron.</p>
<p n="ROM015443">— Şi apoi Gogor şi Colan au cîştigat şi pleacă cu bozunarul plin, zise repede Bolborescu.</p>
<p n="ROM015444">— E ! după timp frumos, vine ploaie, zise Forian zîmbind.</p>
<p n="ROM015445">— Aşa, dar banii lor nu mai vin p-aice, adăugă Cupidon, care se uita în oglindă, îşi pieptăna barba şi îşi netezea sprîncenele.</p>
<p n="ROM015446">— Dar nici nu le rămîn în pungă, zise Se tor.</p>
<p n="ROM015447">— A ferit Dumnezeu, adăugă Forfanteron c-o voce răguşită.</p>
<p n="ROM015448">— Atît mai bine, zise Forian, se pun în circulaţie şi dau viaţă comerţului. Mă prind că mîne Gogor nu mai are nici o para.</p>
<p n="ROM015449">— Acesta e talentul cel mare, adăugă Fumurescu.</p>
<p n="ROM015450">— Şi frumos talent, îi félicitez, zise Burton.</p>
<p n="ROM015451">— în care se perfecţionează cu paguba noastră, urmă Bolborescu.</p>
<p n="ROM015452">— V-aţi pus cu toţii pe mine, nu este frumos, zise Gogor, rîzînd, închizînd puţin ochii şi dînd din cap.</p>
<p n="ROM015453">— Invidia, Gogor, invidia, răspunse coconul Tache.</p>
<p n="ROM015454">— Bravo ! bravo ! strigară mai mulţi, bătînd din palme şi rîzînd cu zgomot. Aţi auzit : invidia ! bravo !</p>
<p n="ROM015455">— Şi este foarte bine zis, adăugă Paloti, Gogor merită să fie invidiat.</p>
<p n="ROM015456">— Gogor ? întrebară cîţiva cu mirare, iată ceva nou, cocoane Tache.</p>
<p n="ROM015457">— Gogor, răspunse Paloti cu seriozitate, plecîndu-şi capul în jos.</p>
<p n="ROM015458">— Dar ce minune s-a întîmplat ? întrebă Forian.</p>
<p n="ROM015459">— Şi adevărat, a trebuit să fie o minune, adaugă Cupidon, care-şi mai aruncă ochii în oglindă, mişcîndu-şi corpul.</p>
<p n="ROM015460">— Ia spune, Gogor, ce noroc a dat peste tine ? întrebă iară Forian.</p>
<p n="ROM015461">— Dar nu este nimic, cocoane Tache, zău că nu este nimic, răspunse Gogor, nu cunoşti glumele lui Paloti ?</p>
<p n="ROM015462">— Dacă este o glumă, apoi tu mi-ai spus-o, îi zise Paloti.</p>
<p n="ROM015463">— D-aceasta să fii sigur, adăugă Forfanteron.</p>
<p n="ROM015464">— Staţi să vă spui eu, strigă Colan, astă-seară...</p>
<p n="ROM015465">— Şi ce să spui ? întrerupse Gogor.</p>
<p n="ROM015466">— Spune, spune, strălucite Colan, strigară mai multe voci deodată.</p>
<p n="ROM015467">— Trebuie să fie vorba d-amor, zise Cupidon.</p>
<p n="ROM015468">— Daca este la mijloc Gogor adaugă Fumurescu.</p>
<p n="ROM015469">— Numai să nu ofteze de dor, zise Forian, şi toţi începură să rîză cu hohot.</p>
<p n="ROM015470">— Cam aşa mi se pare, zise Paloti, dar s-ascultăm pe vestitul Colan.</p>
<p n="ROM015471">— Cunoaşteţi, urmă acesta, cum oftează Gogor după femei ?</p>
<p n="ROM015472">— Cunoaştem, cunoaştem.</p>
<p n="ROM015473">— Şi ceea ce le spune ?</p>
<p n="ROM015474">— Ne închipuim.</p>
<p n="ROM015475">— Inima lui, viaţa lui, starea lui, el sacrifică tot la picioarele lor.</p>
<p n="ROM015476">— Frumoasă declaraţie, zise Forian.</p>
<p n="ROM015477">— Amorul lui este mare ca lumea, va face toate sacrifícele pentru angelul vieţii sale, şi alte multe d-acestea, pe care eu nu le pot spune ca dînsul.</p>
<p n="ROM015478">— Ştim de mult aceasta.</p>
<p n="ROM015479">— Închipuiţi-vă pe Colan făcînd o declaraţie, trebuie să mori de rîs, zise Fumurescu.</p>
<p n="ROM015480">— Ha ! ha ! ha ! ce frumuseţe ! strigă Colan.</p>
<p n="ROM015481">— Dar isprăveşte, Colan, îi zise coconul Tache, nerăbdător.</p>
<p n="ROM015482">— În sfîrşit, să vă spui, Gogor oftează şi este topit după cara mia, după anima mia, după Serini.</p>
<p n="ROM015483">— Serini ? strigară toţi.</p>
<p n="ROM015484">— Serini ? întrebă Forian, apropiîndu-se cu mirare de Colan şi uitîndu-se cu ochii deschişi mari la Gogor.</p>
<p n="ROM015485">— Serini ? întrebă, asemenea, coconul Iancu, sculîndu-se repede dupe scaun şi uitîndu-se cu mirare cînd la Colan, cînd la Gogor, cînd la Forian.</p>
<p n="ROM015486">— Serini ? Gogor glumeşte, zise Cupidon, c-un aer de îndoială, puindu-se iară în dreptul oglindei.</p>
<p n="ROM015487">— Nu se poate, zise coconul Iancu.</p>
<p n="ROM015488">— - Nu este aşa că nu se poate, nene Iancule ? adăugă Forian, îndreptîndu-se către acesta, care părea a fi tulburat. Nu se poate, urmă Forian. O, Serini ! adorabilă Serini ! încîntătoare Serini !</p>
<p n="ROM015489">— Un angelo divino ! strigă Colan, ridicînd capul şi mínele în sus. A ! ce femeie !</p>
<p n="ROM015490">— Adevărul este că e preafrumoasă, ziseră mai mulţi.</p>
<p n="ROM015491">— Preafrumoasă, repetară alţii.</p>
<p n="ROM015492">Trei persoane era impresionate d-aceste laude cari se făcea despre Serini : conu Iancu, Forian şi Gogor ; la fiecare vorbă pentru Serini, ei se uita unul la altul, zîmbea de bucurie şi le strălucea ochii de fericire.</p>
<p n="ROM015493">— Dar tu ce zici, Fumurescule ? îl întrebă Cupidon, ce zice inima ta ? Nici o dorinţă ?</p>
<p n="ROM015494">— Adică mai bine ce zice punga mea ! Deocamdată nimic, cu desăvîrşire nimic ; dar dumneata, nene Cupidon ?</p>
<p n="ROM015495">— Cît despre mine, nimic pentru aceasta ; inima mea este dusă în altă parte.</p>
<p n="ROM015496">— Ar fi mai adevărat să zici în mai multe părţi, întrerupse Forian.</p>
<p n="ROM015497">— Am uitat pe toate pentru Malvina. O ! sunt nebun !</p>
<p n="ROM015498">— Ce nume frumos, zise coconul Tache, este luat din Ossian.</p>
<p n="ROM015499">— Foarte frumos nume, repetară mai mulţi.</p>
<p n="ROM015500">— Dar ea este frumoasă ! şi cîte greutăţi ! cîte piedice ! strigă Cupidon.</p>
<p n="ROM015501">— Amorul fără piedice nu are nici un farmec, zise Forian.</p>
<p n="ROM015502">— Dar cînd sunt prea mari, este un chin de moarte.</p>
<p n="ROM015503">— Pentru tine însă pînă acum n-au fost piedice pe care să nu le învingi.</p>
<p n="ROM015504">— Dar acum sunt prea mari. Privigherea bărbatului ei, bănuielile femeii mele, gelozia unei amante vedhi, lipsa de parale multe...</p>
<p n="ROM015505">— Am auzit însă că bărbatul este nerod, zise Fumu-rescu.</p>
<p n="ROM015506">— Acesta este adevărat, zise Cupidon.</p>
<p n="ROM015507">— Avantagie mare ! zise Forian; dar te duci ? întrebă el pe Cupidon, care-şi pusese pălăria în cap şi se uita în oglindă, potrivindu-şi barba, cravata şi hainele.</p>
<p n="ROM015508">— Mănînc astăzi la Filovinos.</p>
<p n="ROM015509">— Mai iată un adorator al sexului frumos, zise Burton.</p>
<p n="ROM015510">— Şi al vinului bun, adăugă Forfanteron.</p>
<p n="ROM015511">— Amorul şi vinul merg totdeuna împreună, zise Forian zîmbind ; Anacreon a cîntat : Vino, frumuseţe, vino cupă plină.</p>
<p n="ROM015512">— Şi multe istorii are Filovinos, zise coconul lancu ; trăieşte foarte bine.</p>
<p n="ROM015513">— Dar cum s-a sfîrşit cu Serini ? întrebă Setor.</p>
<p n="ROM015514">— Să lăsăm în pace pe Gogor, el e destinat să ofteze, zise rîzînd Fumurescu. Deseară este bonificiul frumoasei Serini.</p>
<p n="ROM015515">— Bine zici, strigară mai mulţi, să cumpărăm buchete.</p>
<p n="ROM015516">— Să-i aruncaţi şi din partea mea două, zise Forian.</p>
<p n="ROM015517">— Da, da, repetară toţi.</p>
<p n="ROM015518">— Ascultaţi dar o scrisoare a mea către Serini, adaugă el după un moment de tăcere, îndreptîndu-se către biu-rou, şi trăgînd o cutie din care scoase cîteva pagini scrise.</p>
</sample>
<sample><p n="ROM015240">— Dumneata, însă, galantul meu domn, tot trebuie să părăseşti această cale, căci te deprinzi rău, şi dacă Lina mă iubeşte atît de mult, şi este atît de bună pentru mine, poate în altă parte...</p>
<p n="ROM015241">— O ! nu, nu, se grăbi a răspunde Lina, rîzînd şi apueînd mîna doamnei Manomar, te asigurez, Mino, că niciodată nu voi fi turburată d-această grije pe care n-am înţeles-o, mă crede. Lopod mi-a dat atîtea probe de iubire, încît aş fi adevărat o nebună cînd mi-ar trece un minut prin minte ideea că glumele sale l-ar face să mă iubească mai puţin, şi cînd am acum pe acest îngeraş, în a cărui privire văz zi şi noapte pe tatăl său. Nu se zic atîtea lucruri despre dînsul ? că are mai multe succese, că este înamorat şi iubit de multe ? dar el singur mi le spune şi rîdem împreună d-aceste nebunii, care mă fac să-l iubesc şi mai mult, încredinţîndu-mă că el merită să fie iubit.</p>
<p n="ROM015242">— Eşti fericită, zise doamna Manomar, c-a ajuns să aibi atîta încredere, care nu-ţi turbură nicidecum inima ; eu însă, adăugă ea, aruncînd o privire spre Lopod, n-aş fi niciodată astfel. Am dreptate să fiu aşa. Ce zici ? urmă ea, adresîndu-se către Lopod, care se mişcă puţin pe scaunul său înainte de a răspunde.</p>
<p n="ROM015243">— Sunt cîteodată...</p>
<p n="ROM015244">— Dar mă duc, îl întrerupse doamna Manomar, sculîndu-se după canapea, venisem un minut numai, şi m-am uitat aci, şi cum să nu mă uit cînd te iubesc atît, mai adăugă ea cu acelaşi surîs, de mai înainte, îmbrăţişînd pe Lina, dînd mîna lui Lopod şi îndreptîndu-se spre uşe.</p>
<p n="ROM015245">Lopod însoţi pe doamna Manomar afară, dar ieşind şi Lina cu copilul în braţe, buna sa amică îi zise să intre înăuntru pentru că bate vîntul tare şi poate să facă mult rău copilului, Lina îi făcu cu mîna cîteva salutări şi intră în salon închizînd uşa după dînsa. Lopod urmă pe doamna Manomar pe scară pînă jos, dar s-a prins rochia de un cui pe scară, şi plecîndu-se s-o desprinză, i-a căzut pelerina, pe care a trebuit s-o puie pe spate, şi toate aceste împrejurări fireşti au întîrziat plecarea trăsurei sale.</p>
<p n="ROM015246">Lopod sui scara foarte repede şi cu zgomot, ca cum ar fi sărit mai multe trepte odată şi, fără a se întoarce în salon, merse d-a dreptul în camera sa, cu faţa plină de bucurie.</p>
<p n="ROM015247">Femeia sa, necunoscînd cauzele cari au întîrziat plecarea doamnei Manomar şi văzînd asemenea că bărbatul său nu se întoarce în salon, a chemat pe doica să-i lase copilul spre a merge se vază pe Lopod. Dar cînd se afla în intrare, aude o trăsură oprindu-se la scară şi vede urcîndu-se pe cel mai intim amic al lui Lopod.</p>
<p n="ROM015248">— A ! bon jur, madam Talersterst.</p>
<p n="ROM015249">— Bonjur, monsieur Manomar.</p>
<p n="ROM015250">El întrebă dacă Lopod este acasă, şi se îndreptară amîndoi către camera lui.</p>
<p n="ROM015251">Amîndoi intrară la Talersterst, care se preumbla prin camera sa cu mîinile la spate, cu capul în jos, avînd aerul a fi foarte absorbit de vreo gîndire, căci el n-auzi scîrţîitul uşei cînd se deschise şi nu observă pe femeia sa şi pe Manomar, decît numai cînd se întoarse în preumblarea sa cu faţa către ¡uşă şi-i văzu pe amîndoi opriţi înaintea sa. Cineva ar fi observat atunci în tresărirea corpului său că această vizită l-a turburat puţin, şi fără îndoială l-ar fi văzut asemenea roşind, dacă el n-ar fi fost roşu de natura sa. Se vede bine însă că este turburat, pentru că deodată el se opri în loc, uitîndu-se cînd la femeia sa, cînd la Manomar, dar numaidecît el zîmbi uşor, ca cum n-ar fi avut a se îndoi de nimic, şi înaintă către Manomar, apucîndu-i amîndouă mîinile şi strîngîndu-le între ale sale.</p>
<p n="ROM015252">— Dar ce-ai păţit, Talersterst, de eşti aşa de mult pe gînduri încît nu simţi şi nu vezi pe cine intră în casă ? întreabă Manomar.</p>
<p n="ROM015253">— Nimic, răspunse Talersterst rîzînd, nimic.</p>
<p n="ROM015254">— Nimic nu se poate, adăugă cel dintîi, adînc absorbit erai, aceasta am văzut-o, nu este aşa, madam Talersterst ? urmă el, adresîndu-se către aceasta, care examina scriitorul bărbatului său. Dacă n-ai fi însurat, aş crede desigur că eşti amorezat, dar acum mi se pare că politica te pune pe gînduri. Ai vreo ştire ? se schimbă ministerul sau rămîne ?</p>
<p n="ROM015255">— O să rămîie, după cum era vorba aseară, răspunse Talersterst răsucindu-şi mustaţa şi dîndu-şi un aer de importanţă.</p>
<p n="ROM015256">— Bravo ! strigă Manomar, izbind în palme şi fre-cîndu-şi mîinile, bravo ! iată-ne tot sus, şi acum să vezi ! dar...</p>
<p n="ROM015257">— Eram gata să viu la tine, îl întrerupse Talersterst, doream să te văz şi să-ţi vorbesc ceva.</p>
<p n="ROM015258">— Te-ai fi ostenit să vii în deşert, îi zise amicul sau, trăgîndu-şi favoritele în jos cu amîndouă mîinile, bagîn-du-şi capul în umeri, şi umflîndu-şi bucele, mişcări ce-i era foarte obişnuite. Ştii că la ora aceasta nu sunt niciodată acasă.</p>
<p n="ROM015259">— Şi apoi, erai hotărît să nu ieşi nicidecum astăzi, îi zise femeia sa, apropiindu-se de el şi uitîndu-se la dînsul c-o privire care ar fi voit să-l surprindă şi să citească ceva în chipul bărbatului său, care îi răspunse, întorcîndu-şi capul de la dînsa şi îndreptîndu-se către biurou :</p>
<p n="ROM015260">— Aşa, ai dreptate, nu eram să ies, dar... mi-am adus aminte... trebuia să mă duc la şeful meu şi să întîlnesc pe Manomar spre a vorbi ceva cu dînsul. După aceste cuvinte, zise cam eu greutate, ei scoase o cheiţă din buzunar, deschise o cutie a scriitorului său şi luă dintr-însa cîteva hîrtii, îndoite în patru ; apoi închise şi se uită de cîteva ori împrejur, avînd aerul d-a căuta ceva.</p>
<p n="ROM015261">— Voieşti ceva ? îl întrebă Lina, apropiindu-se de dînsul.</p>
<p n="ROM015262">— Cat ceva şi am uitat ce, răspunse el ; cum vi se pare aceasta ? curios lucru adăogă el, aruncîndu-şi cu distracţiune privirea pe deosebite obiecte.</p>
<p n="ROM015263">— Trebuie să ai tu ceva, zise Manomar, de nu ştii aici ceea ce cauţi, negreşit că mintea ta este preocupată ; aceasta se citeşte în ochii tăi.</p>
<p n="ROM015264">— Şi eu am observat aceasta îndată ce l-am văzut şi nu ştii ce curioasă sunt să ştiu la ce se gîndise atît de mult, adăugă doamna Talersterst rîzînd.</p>
<p n="ROM015265">— Dar n-am nimic, zise repede Lopod, cam nemulţumit de aceste întrebări indiscrete ; nu mă gîndesc la nimic, urmă el, puind hîrtiile după masă în buzunarul de la piept al fracului său ; cînd mi-am adus aminte că trebuia să mă duc la şeful meu, afară de aceste hîrtii, mai voiam să iau ceva şi am uitat acum ce.</p>
<p n="ROM015266">El îşi strînse fracul la piept într-un nasture şi se îndreptă către o masă mică de lîngă sobă spre a-şi lua pălăria.</p>
<p n="ROM015267">— Te întorci curînd, Lopod ? îl întrebă femeia sa.</p>
<p n="ROM015268">— A ! mai curînd sau mai tîrziu, nu poci să-ţi hotărăsc cînd mă voi întoarce, răspunse el, pipăindu-şi buzunarele dindărăt ale fracului şi deschizînd un dulap cu oglindă din care luă o batistă.</p>
<p n="ROM015269">— Dar negreşit că vei veni de prînz, mai adăugă doamna Talersterst; astăzi mănîncă la noi domnul Som-nolian, după cum ne-a promis aseară.</p>
<p n="ROM015270">— Dacă voi sfîrşi lucrul cu şeful meu, fără îndoială că voi veni ; altfel sunt silit să prînzesc acolo.</p>
<p n="ROM015271">După aceasta îşi puse pălăria în cap şi veni în dreptul uşei cu oglindă a dulapului, îşi potrivi cu amîndouă mîinile gulerul cămăşii întors, funda legăturei, îşi plecă puţin pălăria într-o parte şi îşi potrivi mustăţile, răsucindu-le la vîrf ; apoi se îndreptă către uşă, pe care o deschise doamna Talersterst, dar se întoarse iute la birou, apucă o mică oglindă, se uită bine şi d-aproape într-însa, şi zise :</p>
<p n="ROM015272">— Trebuia să pui altă cămaşe ; şi se duse a deschide dulapul.</p>
<p n="ROM015273">Atunci, femeia sa, care ieşise din cameră, lăsînd uşa deschisă, salută pe Manomar, întinzîndu-i mîna pe care acesta o strînse, şi invită c-un ton rugător pe Lopod, să vie acasă la prînz.</p>
<p n="ROM015274">Ea se îndreptă către salon, încet şi gînditoare ; cineva ar fi observat o uşoară umbră de întristare acoperind fruntea sa.</p>
<p n="ROM015275">— Ascultă, zise Manomar, închizînd uşa şi apropiin-du-se de Talersterst, sunt nerăbdător să aflu ce ştii despre minister. Ce s-a făcut aseară, căci astă dimineaţă am fost ocupat în cancelarie şi n-am putut vedea pe nimeni.</p>
<p n="ROM015276">— Ministerul rămîne, răspunse Talersterst făcîndu-şi pregătirile spre a se îmbrăca din nou.</p>
<p n="ROM015277">— Ei bine, dar cum ? căci aseară nu era sigur să rămîie, întrebă Manomar, puindu-se p-un scaun, şi plecîndu-şi corpul înainte, cu mîinile pe genunchi, ca s-asculte mai bine.</p>
<p n="ROM015278">— Am lucrat mult pentru aceasta, zise Talersterst, ridicîndu-şi cu mîndrie capul în sus.</p>
<p n="ROM015279">— Tu ? întrebă cu mirare Manomar.</p>
<p n="ROM015280">— Eu, răspunse apăsat Talersterst.</p>
<p n="ROM015281">— Şi cum ? mai întrebă Manomar ; ştie şeful tău aceasta ?</p>
<p n="ROM015282">— Cum să nu ştie, răspunse cu îngîmfare Talersterst ; citeşte scrisoarea care mi-a trimis astă dimineaţă ; şi ei scoase din buzunar o scrisoare pe care o întinse lui Manomar, zicîndu-i : citeşte !</p>
<p n="ROM015283">Manomar dezdoi scrisoarea şi citi următoarele rînduri în limba franceză :</p>
<p n="ROM015284">„Scumpul meu Talersterst,</p>
<p n="ROM015285">Am aflat tot ce ai vorbit aseară, îţi mulţumesc şi te admir; planul este minunat, o parte ai executat-o cu mare fineţe, sper că şi restul va izbuti tot aşa de bine. Vom triumfa şi vom fi tari. Îmi vei face plăcerea să vii deseară a lua ceaiul la mine...“</p>
<p n="ROM015286">— Bravo ! strigă Manomar, făcînd cu capul mai multe semne de aprobare şi mulţumire ; explică-mi însă aceasta, Talersterst, căci tu nu mi-ai spus nimic, urmă el scu-lîndu-se după scaun şi trăgîndu-şi favoritele în jos.</p>
<p n="ROM015287">— Iacă, dar să rămîie între noi, zise Talersterst, care se opri înaintea lui Manomar, căci cine ştie cum se întoarce lucrurile, şi atuncea să nu ştie ce am făcut aceia pe care astăzi îi săpăm. Noi trebuie să fim bine cu toţi şi mai cu seamă cu aceia cu cari ne facem interesele mai bine. îndată ce am simţit că ministerul este ameninţat să cază, m-am înţeles cu şeful meu, care este foarte devotat acestui minister pentru că şi el şi eu facem ce voim, iară ca ministerul să ne facă nici o observare, pentru că are trebuinţă de şeful meu şi acesta are trebuinţă de mine, am pus pe unii să răspîndească vorba că roşii sunt nişte nebuni, ambiţioşi, pasionaţi, care vor să dărîme orice minister ce nu este al lor, care ţine ţara în dezordine şi anarhie ca să nu poată nimeni sta la putere, care răspîndesc în public ideile cele mai greşite şi exagerate ca să nu fie niciodată mulţumit de lucrările guvernului, cari...</p>
<p n="ROM015288">— Prea bine ! întrerupse Manomar.</p>
<p n="ROM015289">— Cari fac totdeuna gura mare ca să-i auză publicul şi încolo nu sunt buni de nimic, pentru că sunt nişte smintiţi fără seriozitate şi fără idei practice, cari aruncă asupra oamenilor capabili de cari se tem şi pe cari nu-i pot combate pe faţă calomniile cele mai grele ca să-i înnegrească în ochii oamenilor celor lesne crezători, cari...</p>
<p n="ROM015290">— Bravo, Talersterst ! strigă rîzînd Manomar.</p>
<p n="ROM015291">— Cari depărtează din gaşca lor pe toţi aceia cari nu se închină înaintea lor şi nu urmează orbeşte urele şi patimele lor, declarîndu-i de antiliberali, de apostaţi, de renegaţi şi de inamici ai naţiunii ; cari speculează toate simtimentele cele frumoase spre a strînge bani, spre a pune ura între oameni, spre a fi aplaudaţi de oamenii simpli, făcîndu-i să crează că numai ei sunt mari, învăţaţi, patrioţi, şi că ei singuri pot să mînuiască ţara ; cari...</p>
<p n="ROM015292">— Bravo ! Talersterst, bravo ! întrerupse iară Mano-mar cu faţa plină de bucurie.</p>
<p n="ROM015293">— Cari au făcut din presă, din jurnale un scandal din cele mai grozave, aruncînd tuturor injurii neauzite, făcînd pe cine vor ei trădători, şi vînzători, aruncînd discordia în familii, tîrînd pe miniştri în noroi, îndemnînd pe public să se revolte în contra autorităţilor, aruncînd în spirite dezordinea şi anarhia, şi nerăspîndind nici o idee practică, nici o învăţătură folositoare. Oamenii aceştia încurcă lucrurile, opresc ţara de a fi organizată, ca să facă a se crede că fără dînşii ţara nu poate merge înainte ; şi ei sunt numai nişte intriganţi plini de ure şi de patime, ambiţioşi fără capacitate, gata să răstoarne tot spre a se ridica ei. A ! ce zici de acest plan ? Nu e aşa că este minunat ?</p>
<p n="ROM015294">— Minunat ! admirabile ! răspunse Manomar; şi a izbutit acest plan, ai ?</p>
<p n="ROM015295">— Eu nu crez nimic din acestea, dar cum să nu izbutească un asemine plan, zise Talersterst.</p>
<p n="ROM015296">— Bravo ! strigă Manomar, aşadar merg lucrurile de minune ?</p>
<p n="ROM015297">— De minune, răspunse Talersterst ; cum nu era să impresioneze o asemenea descriere ? am făcut-o într-adins ca să sperie mult, să fugă toţi de dînşii, să piarză orice credit şi să nu poată veni la minister. Ce poate aştepta cineva cînd ar veni la putere aceşti oameni, aşa după cum i-am descris eu ? Negreşit că fiecare prevede că ţara va cădea în cea mai grozavă anarhie, că ei sunt incapabili d-a guverna. Dar să nu iasă vorbă, căci poate să avem trebuinţă de dînşii, cine ştie ?</p>
<p n="ROM015298">— Fii pe pace, şi apoi tot această propagandă o fac şi eu prin oameni de ai mei, buni de gură, cari spun despre dînşii tot ce le trece prin minte. Dar daca vine dreapta la putere ? Nu este mai rău pentru noi, atuncea ? adăugă Manomar cam îngrijit şi mişcînd capul.</p>
<p n="ROM015299">— Nu te teme ; aceasta este a doua parte a planului, răspunse Talersterst, voi face şd pentru reacţionari ceea ce am făcut şi pentru roşii, pe care i-am înnegrit pe cît am putut. Voi zice că boierii sunt vrăjmaşii de moarte ai Unirii ş-ai Convenţiunii, că sunt în înţelegere cu străinii şi vor să le vînză ţara, că sunt hotărîţi să împiedice şi să încurce orice guvern ca să descurageze ţara şi s-o facă a crede că numai ei singuri ştiu să guverneze, că vor să răstoarne starea de lucruri de astăzi ca s-aducă iară starea cea veche împreună cu candidaţii lor şi, în fine, voi arunca asupra lor cele mai grele învinovăţiri ce voi găsi în felul acesta, şi atunci ministerul rămîne desigur şi noi rîdem şi de unii şi de alţii şi ne facem treburile noastre. Iată planul tot, la care să mă ajuţi şi tu, aducînd pe fiecare zi nuvele care să întărească zisele mele, dar să te fereşti a nu ne da de gol, căci o păţim ; ne stricăm cu toţi, şi înţelegi bine că aceasta nu ne vine la socoteală.</p>
<p n="ROM015300">— Mai este vorbă, zise Manomar, sculîndu-se după scaun şi frecîndu-şi mîinile de bucurie ; trebuie să lucrăm cu mare prudinţă, căci, negreşit, de unde ştim noi ce se poate întîmpla, şi toată ştiinţa noastră este de a putea fi bine cu toţi, ca să nu pierdem funcţiunile şi prin urmare foloasele ce ele ne aduc. Nu am dreptate ?</p>
<p n="ROM015301">— Aşa crez şi eu că trebuie să facem, pentru că acesta este singurul mijloc d-a ne asigura poziţiunea noastră, pe de o parte înnegrind pe cît putem şi pe unii şi pe alţii, iară pe alta făcîndu-i să crează pe toţi că le suntem devotaţi. în faţa lor, eu sunt bine şi cu unii şi cu alţii ; cînd vorbesc cu boierii, zic despre roşii tot ce-mi trece mai rău prin minte ; cînd mă întîlnesc cu roşii, zic despre boieri toate grozăviile ; şi cu chipul acesta înţelegi că oricare ar veni 1a putere o să ne crează d-ai lor şi o să ne îmbrăţişeze ; însă pentru aceasta trebuie să lucrezi cu mare iscusinţă.</p>
<p n="ROM015302">— Să vezi, răspunse Manomar, nici nu poţi face altfel ; căci cu cine trebuie să te hotărăşti a merge ? şi apoi nu este o nebunie sau mai bine o curată neghiobie ca să mergi orbeşte cu unii ? să te urci cu dînşiiji să cazi cu dînşii ? şi pentru că doi sau trei vor să meargă cu principe, trebuie şi noi să ne ţinem legaţi de dînşii ? Şi apoi nu văz nicidecum această trebuinţă. Oricari să fie, cînd vor veni la putere, ei tot au trebuinţă de noi, chiar dacă noi ne-am fi depărtat de dînşii. Iată-mă eu, pentru ce să merg mai departe ? N-aveam nici idee despre politică, şi nici nu mi-a trecut vreodată prin minte c-o să devin om politic. Dar într-o zi am plecat cu roşii şi fără să ştiu pentru ce n-am plecat cu boierii. Eu am strigat pentru dînşii, ei au strigat pentru mine, şi am ajuns să fiu cunoscut; atunci am văzut că sunt şi eu ceva, şi m-am hotărît să merg cu dînşii, pentru că i-am văzut tari; atunci însă am voit să fiu ceva mai mult, am voit să merg mai departe. M-am făcut şi eu ambiţios pentru că pe toţi împregiurul meu i-am văzut ambiţioşi, lucru care astăzi mi se pare foarte firesc. Vorbim pentru patrie şi în numele patriei, dar asta nu te foloseşte decît ca să ajungi ceva spre a te folosi cu adevărat atunci. în fine, prin aceste mijloace şi cu ajutorul lor, am ajuns ceea ce sunt, după cum ştii prea bine. Dar nu ar fi fost o nerozie din partea mea, să-mi las şi eu funcţiunea dacă ei s-au retras ? şi apoi funcţiunea mea nu este însemnată. Mărturisesc cu sinceritate că ei sunt nebuni, fac gură mare şi treabă puţină, şi cu cît ar fi stat mai mult la putere cu atît s-ar fi încredinţat toţi că nu ştiu să guverneze. Am trăit cu dînşii şi îi cunosc bine, pe oamenii capabili şi independinţi nu-i suferă între dînşii, pentru că vor să domineze, să fie numai ei şi să aibă instrumente, oricine ar fi. Iacă, te asigurez că dacă ministerul acesta va cădea din nefericire, mă voi duce iară la dînşii, şi mă vor primi cu braţele deschise, pentru că mă voi arăta pocăit, şi voi face ceea ce-mi vor zice, pînă mi-o veni apa la moară. Nu am dreptate şi nu este adevărat ? Ce zici ?</p>
<p n="ROM015303">— Foarte adevărat, şi astfel fac şi eu, răspunse Talersterst, care îşi făcu din nou toaleta, gătindu-se să iasă. Ascultă, adaugă el, toate acestea sunt bune şi frumoase, dar am trebuinţă de parale şi o să te rog pe tine să mă împrumuţi iară, pînă mi-o intra ceva bani. Să-mi dai cincizeci de galbeni.</p>
<p n="ROM015304">— Nu am nici o para în casă ; a trebuit să plătesc ieri două poliţe.</p>
<p n="ROM015305">— Dacă vrei, îmi găseşti.</p>
<p n="ROM015306">— Am nişte bani ai statului, şi cum poci lua dintr-înşii ? Dacă ministerul cade ?</p>
<p n="ROM015307">— Dacă este numai aceasta, apoi fii pe pace ; voi trece pe la tine la şase ore, pentru că-mi trebuie negreşit deseară.</p>
<p n="ROM015308">— Aide să ieşim, să mă laşi la şeful meu, ca să aflu ce i-a spus ministrul, şi deseară apoi ne întîlnim 1 a otel ca să supăm.</p>
<p n="ROM015309">După aceasta ieşiră amîndoi, fără ca Talersterst să mai intre în salon spre a vedea pe femeia sa.</p>
<p n="ROM015310">Mîndri, veseli şi săritori, Colan, cel arătos, cu degetul cel mare atîrnat de tăietura giletei de ia umăr şi cu capul în sus, mişcîndu-l la dreapta şi la stînga, Paloti, cu gherocul închis la piept şi cu mînile în buzunarele de la spate, Gogor, cu pălăria cam într-o parte şi adusă înainte, cu gherocul dat în lături la piept şi cu amîndouă degetele cele mari băgate în tăietura giletei de la subţioară, intrară cîtetrei, unul după altul, vorbind, cîntînd şi rîzînd, la Forian, unde mai multe persoane era strînse împregiurul unei mese. Nimic nu era mai pitoresc, mai bizar şi mai original decît grupa formată d-aceste persoane, cu deosebitele lor poziţiuni, costume, figure şi mişcări. Unii sta în picioare, ţiind ceva într-o mînă adusă la piept şi cu alta întinsă spre masă ; alţii şedea pe scaun, sau drepţi cu 'mînele sub masă şi cu ochii în jos, sau cu cotul pe masă, rezemîndu-şi capul pe mînă şi cu altă mînă întinsă pe masă, sau cu amîndouă coatele pe masă, şi ţiindu-şi fruntea cu mînele ; unii iară stînd în picioare pe la spatele altora, plecîndu-se cîteodată spre masă, ridicîndu-se, făcînd cîţiva paşi în cameră şi întorcîndu-se iară la masă. Aceste persoane era necontenit în mişcare, care cu capul, care cu mînile, care cu picioarele, care cu toate împreună ; sau se ridica puţin pe scaun şi se trîntea iară, mişcînd scaunul înainte sau îndărăt, sau se pleca pe masă ori se trăgea îndărăt cu o mare iuţeală, sau amesteca ceva repede cu mînile, ori răscolea cu convul-siune ceva pe masă şi scotea o foiţă pe care o apropia, ascunsă în palmă, de ochi, sau o băga sub masă ca s-o vază, ori o împingea deodată înainte fără să se uite la dînsa ; alţii odată se depărta repede de masă, se întorcea ori sărea pe scaun, lua foiţa după masă, o rupea şi da o lovitură cu piciorul pe parchet sau cu mîna pe masă. Costumele şi figurile nu era asemenea mai puţin bizare, unii avea haina ridicată în sus şi dată pe spate ; alţii avea strînse mînecile hainei lor pînă aproape de cot, lăsînd să se vază cămaşa ; cîţiva scoseseră haina rămîind numai în giletă şi cămaşă, pe unii îi vedeau cu gileta deschisă de tot la piept, pe alţii fără guler şi legătură, unii luaseră pe spate o haină de casă sau un şal, şi alţii scoseseră pe jumătate sau de tot cîte o cizmă, ca să libereze puţin piciorul dintr-o închisoare prea strîmtă.</p>
<p n="ROM015311">Figurile avea deosebite expresiuni cari se schimba pe fiecare minut ; vedeai unele posomorite, triste, surîzînd deodată ; altele vesele, posomorîndu-se iară deodată ; unele încreţea fruntea sau strîngea sprîncenele, altele îşi muşca buzele sau deschidea ochii mai mari ; pe unele citeai curiozitatea, neodihna, aşteptarea ; pe altele supărarea, pe cîteva mulţumirea şi bucuria ; unele era mîndre şi îngîmfate, altele umilite şi plouate.</p>
<p n="ROM015312">Aceste persoane nu era mute, dar era foarte absorbite, căci vorbea puţin ; şi aci domnea o tăcere adîncă, aci izbucnea deodată exclamaţii, rîsuri, strigăte, monosilabe zgomotoase, şi apoi urma iară o tăcere absolută. Cînd vorbea, însă, auzeai o limbă neînţeleasă, necunoscută şi neînsemnată încă între limbele vorbite de oameni pe faţa globului. Această limbă însă era vorbită de persoanele dimpregiurul mesei, care părea a fi oameni, şi ascultîn-du-le de mai multe ori, observai că această limbă are vorbele sale, are vocabularul său, are gramatica sa, are expresiunile sale proprii, precum : paroli, maz, pace, îndoită, colţuri, ochiul, sonica, arbur, setleva, mare, trei pe margine, figură, ikenleva, în faţă cvarta de rigă, terză de nouă ochi, cvartă majoră, cinci şi cincisprezece, terză de dame, patrusprezece aşi, treizeci ochi, terzâ de vaiet şi multe alte aseminea cuvinte cabalistice.</p>
<p n="ROM015313">Dar ce făcea aceste persoane, şi ce era pe acea masă, care le absorbea atît de mult, le mişca, le schimba fizionomia şi le făcea să vorbească această limbă ? Masa era lungă şi avea o înfăţişare foarte originală, şi, fără descrierea sa, tabloul ar fi incomplect. Ceea ce-ţi izbea ochii mai întîi era dezordinea cea mare după această masă, unde unul care n-ar fi fost iniţiat în această ştiinţă cabalistică n-ar fi putut înţelege nimic. Galbeni, lire, ludovici, icosari, sfanţi, se afla înaintea fiecăria persoane şi era necontenit în mişcare către un punf, unde era mai multă monedă, care aci s-adăoga, aci dispărea, către centrul mesei era înaintate o mulţime de foiţe cu punturi roşii şi negre, sau cu figure, unele era singure, pe faţă sau întoarse, cu galbeni dasupra, la mijloc sau cu unul pe jumătate ascuns sub dînsa, altele era adunate două-trei la un loc, îndoite la mijloc, sau la colţuri ; pe lîngă aceste cărţi se afla bucăţi de cretă, puţin cam lungi, unele rotunde, altele în patru colţuri, cu o parte ascuţită şi cu alta înfăşurată în hîrtie aurită ; aceste bucăţi de cretă era însoţite de mici perioare rotunde ; împrejurul acestor instrumente era scrise pe un postav verde o mulţime de cifre şi socotele, formînd o linie lungă în dreptul fie-cării persoane care însemna o cifră, trăgea peste dînsa o linie, repeta această operaţie de mai multe ori, apoi ştergea tot sau o parte, şi iară însemna ; pe marginea de jur-împrejurul mesei, se afla o mulţime de acele foiţe, amestecate, strînse, răspîndite, rupte, luate în mînă şi aruncate iară.</p>
<p n="ROM015314">Cînd cele trei cunoştinţe ale noastre, Gogor, Paloti şi Colan, se prezintară înaintea acestor persoane, absorbite în frumoasa lor ocupaţiune, şi făcură fiecare cuvenitele salutări amabile, graţioase, unele nici nu se uitară la dînşii, altele ridicară capul, îi priviră şi-l plecară iară pe masă, cîteva le răspunseră c-o mişcare din cap şi c-o uşoară zîmbire. Ei se îndreptară către un personagiu în vîrstă, înaintea căruia se plecară fiecare pe rînd, mai mult unul, altul mai puţin, şi toţi strînseră mîna, adăogînd expresiunea de respect : sărut mîna, cocoane Tache, sau numai coconule. Acesta, după respectul ce i se arăta, după vîrsta sa, şi mai cu seamă după costumul de casă ce avea, o căciuliţă de catifea neagră, c-un ciucure în mijloc, o haină largă iară de catifea d-aceeaşi culoare, o legătură roşie la gît, pantaloni largi, cu oantofi în picioare, şi c-un lung ciubuc în mină, părea să fie stăpînul casei, într-adevăr, era coconul Tache Forian.</p>
<p n="ROM015315">Îndată apoi ei îşi lăsară pălăriile, îşi băgară mîna prin buzunare şi se repeziră către masă, după ce Gogor zise lui Paloti, care rămase mai îndărăt :</p>
<p n="ROM015316">— Este cam tîrziu.</p>
<p n="ROM015317">— A ! iacă şi strălucitul Gogor, zise cineva.</p>
<p n="ROM015318">— Sărut mîna, nene, răspunse Gogor ; nene era expresiunea sa obicinuită de mîngîiere.</p>
<p n="ROM015319">— Taie cărţile, căci poate să vii cu noroc.</p>
<p n="ROM015320">— Gogor şi noroc, nu rimează împreună, zise altul.</p>
<p n="ROM015321">— Gogor... rimează... cu... amor, adăugă stăpînul casei.</p>
<p n="ROM015322">— Bravo ! cocoane Tache, strigară deodată mai mulţi.</p>
<p n="ROM015323">— Şi este foarte nimerit, de minune, adăugă Gupidon ; ha... ha... ha... ce bine este zis !</p>
<p n="ROM015324">— Eşti nemuritor, cocoane Tache, zise Paloti, apropiindu-se înaintea lui cu admiraţie. Aşa este, urmă el rîzînd, Gogor este totdeauna amorezat, dar bietul băiat este nenorocit în amor.</p>
<p n="ROM015325">— Apoi să vedeţi, răspunse coconul Tache, trăgînd de cîteva ori din ciubuc, la Gogor... răspunde amor... dar răspunde şi ...duce dor...</p>
<p n="ROM015326">— Bravo ! strigară şi bătură din palme toţi.</p>
<p n="ROM015327">— Ce spirit !</p>
<p n="ROM015328">— Ce frumos !</p>
<p n="ROM015329">— Foarte bine zis !</p>
<p n="ROM015330">— Minunat !</p>
<p n="ROM015331">— Admirabil !</p>
<p n="ROM015332">— Unul este coconul Tache Forian !</p>
<p n="ROM015333">— Scrie şi p-acesta !</p>
<p n="ROM015334">— Merită să fie scrisă ! ziseră mai toţi din casă, afară de cîţiva cari era cu totul absorbiţi de joc.</p>
<p n="ROM015335">— Ce zici tu, Setor dragă, este frumoasă această... tu ai mult spirit... şi înţelegi ce este frumos.</p>
<p n="ROM015336">— S-o scrii, nene, spiritul este rar la noi, mai rar şi decît banii, cari astăzi este lucrul cel mai rar.</p>
<p n="ROM015337">— Adică... nu ştiu de ce zici... că banii sunt rari.</p>
<p n="ROM015338">— Aşa este, cocoane Tache, ziseră mai mulţi.</p>
<p n="ROM015339">— Toată lumea o zice, adăugară alţii.</p>
<p n="ROM015340">— Toată lumea ! repetară mai toţi.</p>
<p n="ROM015341">— Astea sunt vorbe... zise coconul Tache, una se zice şi alta se face... eu vă văz pe toţi cu bani... aveţi birje cu ziua... sunteţi îmbrăcaţi ca baronii... mîncaţi totdeuna bine... petreceţi în toate serile... şi jucaţi cărţi regulat... cum faceţi acestea dacă nu sunt bani ?</p>
<p n="ROM015342">— Facem datorii, răspunse Cupidon.</p>
<p n="ROM015343">— Nu zic de cei care au moşie... căci moşia se preface în bani... nici de acei cari au slujbă... căci slujba nu lasă punga goală... dar de aceia cari n-au nimic.</p>
<p n="ROM015344">— Avem credit, ziseră cîţiva, şi creditul este avere mare.</p>
<p n="ROM015345">-— Care se pierde cînd n-ai nimic... răspunse coconul Tache, mă gîndesc de mulţi ani... să dezleg această problemă... foarte încurcată... să trăieşti şi să cheltuieşti... fără să moşteneşti sau să munceşti...</p>
<p n="ROM015346">— Şi ce ai găsit ? întrebă Paloti, care se întoarse de la masă, cu cîţiva galbeni în mînă, pe care-i cîştigase în stos.</p>
<p n="ROM015347">— O parte a răspunsului... o ai în mînă, zise coconul Tache rîzînd.</p>
<p n="ROM015348">— Dar cealaltă parte care este ?</p>
<p n="ROM015349">— Cealaltă parte... nu se poate spune acum... o veţi vedea după moartea mea.</p>
<p n="ROM015350">— O, dar este nesuferit ! strigă unul de la masă.</p>
<p n="ROM015351">— Ce este, Cupidon ? întrebă bătrînul, apropiindu-se de el.</p>
<p n="ROM015352">— Pierz mereu, o carte blestemată, înainte cîştigam, norocul mă persecută.</p>
<p n="ROM015353">— Norocul este nestatornic, dragul meu.</p>
<p n="ROM015354">— Şi legat la ochi, zise Setor.</p>
<p n="ROM015355">— Dar cine cîştigă ?</p>
<p n="ROM015356">— Gogor.</p>
<p n="ROM015357">— Auzi ce zice prietenul nostru Setor.</p>
<p n="ROM015358">— Lasă, zău, că astăzi m-aţi prăipădit, răspunse Gogor, mai trăgînd cîţiva galbeni de la o carte ce cîştigase.</p>
<p n="ROM015359">— Şi spune drept... n-ai vrea să fii şi altă dată prăpădit cu vorbe de noi şi răsplătit cu bani de noroc ?</p>
<p n="ROM015360">— Şi ce noroc ! strigă Bolborescu, sculîndu-se după scaun şi aruncînd cărţile.</p>
<p n="ROM015361">— Nu mai joc, strigă iară cu supărare Fumurescu.</p>
<p n="ROM015362">— Nu te supăra, milord, îi zise rîzînd bătrînul Forian, care-l numea : milord Fumurescu, cînd voia să glumească. Ploaia trebuie să cază şi pe locuri uscate.</p>
<p n="ROM015363">— O singură carte mai pui. Zece galbeni asul.</p>
<p n="ROM015364">— Şi eu tot două lire asul, zise Bolborescu, plecîndu -se jos să ia o carte.</p>
<p n="ROM015365">— O liră dama, strigă Paloti.</p>
<p n="ROM015366">— N-aş vrea să cîştigi, zise rîzînd coconul Tache.</p>
<p n="ROM015367">— Pentru ce, coconule ?</p>
<p n="ROM015368">— Nu m-ai înţeles, dragă Filfion ?</p>
<p n="ROM015369">— A ! ai dreptate.</p>
<p n="ROM015370">Coconul Tache numea în glumă pe Paloti, Filfion, şi pe Gogor, Filfizon, ca să meargă bine cu don. Aşa le zicea adesea : don Paloti Filfion, don Gogor Filfizon.</p>
<p n="ROM015371">— Stai nu trage încă, strigă unul sculîndu-se de la o margine a mesei unde jucase pichet.</p>
<p n="ROM015372">— Iată şi Nestor, Paloti începe acum stosul, zise Cupidon, lîngă care se aşezase.</p>
<p n="ROM015373">— A cîştigat la pichet şi vine să piardă la stos, răspunse c-o voce răguşită Forfanton cu care jucase,' luînd şi el o carte.</p>
<p n="ROM015374">— Staţi un minut, zise Colan, care în urmă făcea bancul, sculîndu-se în picioare şi scoţîndu-şi batista spre a-şi şterge fruntea care se acoperise de sudoare.</p>
<p n="ROM015375">— Te-ai pierdut de tot, o, mare Colan, zise coconul Tache.</p>
<p n="ROM015376">— Mare de corp, adăugă Setor.</p>
<p n="ROM015377">— Cum îţi place mai bine, Colane ? întrebă Forian.</p>
<p n="ROM015378">— Să fiu mare astă dată cînd voi trage, răspunse Colan. Dar să vedem aci, căci este lucru serios. Dumneata, cocoane Iancule, s-adresează el către o persoană bătrînă, al cărui păr era însă negru, mergi la pace de zece galbeni, ochiul un galben, o liră maz şi altă, carte paroli de două lire.</p>
<p n="ROM015379">— Aşa.</p>
<p n="ROM015380">— Dumneata, musiu Nestor ?</p>
<p n="ROM015381">— Două lire.</p>
<p n="ROM015382">— Gogor, tu mergi paroli de trei lire o carte, şi altă carte la pace de zece şi cinci mazo.</p>
<p n="ROM015383">— Da.</p>
<p n="ROM015384">— Joacă nebuneşte Gogor, zise Paloti.</p>
<p n="ROM015385">— Aşa sunt tinerii cu inima înfocată, răspunse Forian.</p>
<p n="ROM015386">— Mai ales cînd n-au să piarză nimic, adăugă Bolborescu.</p>
<p n="ROM015387">L-aceste cuvinte Gogor ridică capul, dar o privire fixă a lui Bolborescu îl făcu să îl aplece iară.</p>
<p n="ROM015388">— Tu ? urmă Colan, adresîndu-se către Paloti.</p>
<p n="ROM015389">— O liră.</p>
<p n="ROM015390">— Dumneata, nene Cupidon, mergi înainte la cinci lire si un maz.</p>
<p n="ROM015391">— Întocmai.</p>
<p n="ROM015392">— Tu, Fumurescule ?</p>
<p n="ROM015393">— La pace de cinci galbeni, şi zece pe carte.</p>
<p n="ROM015394">— Cine a mai puntat ?</p>
<p n="ROM015395">— Eu, zise Forfanteron, ochiul şi galbenul.</p>
<p n="ROM015396">— Întorc cărţile.</p>
<p n="ROM015397">O tăcere adîncă urmă aceste cuvinte zise rar, tare şi cu solemnitate. Dar numaidecît începu o confuziune generală, zgomot şi mişcare. Unii arunca bani dupe cărţi, le rupea şi le arunca ; alţii se scula repede în sus, îşi exprima necazul printr-un gest din mînă sau din picior, unul trăgea banii înainte şi aşeza în coloane galbenii de o parte, lirele de altă parte ; vreo doi-trei întindea mîna pe masă, lua banii cîştigaţi, îi băga în bozunar şi se preumbla prin casă, sau se uita pe fereastră.</p>
<p n="ROM015398">Rezultatul a fost acesta.</p>
<p n="ROM015399">Toţi se sculară cu zgomot de la masă şi începură a se preîmbla prin cameră.</p>
<p n="ROM015400">Această preîmblare era foarte originală, şi nu ştim ce ar fi crezut cineva care ar fi văzut deosebitele mişcări ale acestor persoane, fără să ştie ce s-a întîmplat mai înainte ca să le puie în această poziţiune. Salonul în care făcea această preumblare nu era prea întins, încît aceste persoane destul de numeroase, era nevoite a se lovi în trecerea lor, a se afla faţă în faţă şi a se feri unele de altele, c-un aer ce te-ar fi făcut să crezi că sunt inimici.</p>
<p n="ROM015401">Într-adevăr, era unele persoane cari nu se suferea nicidecum în acel minut ; îndată ce două din acestea se afla din întîmplare faţă în faţă, trebuia să vezi pe una din ele posomorind sprincenile, plecînd capul în jos şi trăgîndu-se c-un gest de neplăcere laoparte, ca să nu se atingă de acea persoană.</p>
<p n="ROM015402">De unde venea această schimbare şi răceală între dînsele, căci cu cîteva minute mai înainte, era toate împreună împrejurul mesei cabalistice, vorbind şi glumind toate ?</p>
<p n="ROM015403">Cînd preîmblarea înceta, se forma deosebite grupe cari înfăţişa între ele un contrast foarte ciudat ; toate vorbea încet şi gesticula mult, dar expresiunea chipului lor era cu totul diferită ; pe unele le vedeai triste şi descuragiate, cu părul puţin în dezordine şi cu faţa puţin aprinsă ; unele persoane făcea gesturi de supărare, sau îşi trecea mîna pe păr şi pe faţă, închizîndu-şi ochii şi trăgînd mustăţile în jos pe buze. Alte grupe le vedeai vesele şi zîmbitoare, miş-cîndu-şi corpul în toate sensurile, ca cum fericirea n-ar fi încăput în ele, vedeai pe o persoană ridicîndu-şi capul în sus, răsucindu-şi mustaţa, răsfirîndu-şi favoritele sau pieptănîndu-şi barba, pe altele le vedeai jucîndu-se cu mîna în bozunare, ceea ce le producea în faţă o expresi-une de nespusă fericire.</p>
<p n="ROM015404">Cauza acestei repede metamorfoze şi a acestor diferite clase într-un timp cînd toţi strigă să fie numai o clasă, era cîştigul şi pierderea, bozunare pline şi bozunare goale, avuţie şi sărăcie, deosebite situaţiuni, vesele sau triste, în cari ajunseseră aceste persoane, întrebuinţînd timpul care este proprietatea lor, aplicînd o ştiinţă care dovedeşte lucrarea inteliginţei şi bucurîndu-se de preţioasa libertate care deosebeşte pe om de celelalte animale şi care se proclamă astăzi de toţi.</p>
<p n="ROM015405">Timp, ştiinţă, libertate, iată ce se întrebuinţează împrejurul acelei mese, şi ceea ce produce deosebite rezultate. Unii au pierdut, alţii au cîştigat ; iată tot, şi lucrul este foarte firesc.</p>
<p n="ROM015406">— Ei bine ! zise Forian, cu minele ia spate, ţiind o pereche de mătănii de chihlimbar, ei bine ! copiii mei, aţi meditat îndestul asupra norocului. Spuneţi-mi şi mie, cine a pierdut şi cine a cîştigat, ca să mîngîie bătrînul pe cei nenorociţi şi să puie în sufletul lor speranţa că mîine vor pune mîna pe noroc.</p>
<p n="ROM015407">— Lista paraponisiţilor este mare şi duioasă, zise Setor.</p>
<p n="ROM015408">— Prea duioasă, repetă Fumurescu, înălţîndu-se în vîrful picioarelor ca s-aprinză o ţigară de la Bolborescu.</p>
<p n="ROM015409">Nesuferită, adăugă acesta.</p>
<p n="ROM015410">— Staţi că vă spui eu tot, copiilor, zise Forian, apro-piindu-se de dînşii.</p>
<p n="ROM015411">— Eşti nemuritor, cocoane Tache, strigă Paloti, cu minele în bozunarele giletei şi plecîndu-şi corpul înainte.</p>
<p n="ROM015412">— Tu ai cîştigat, Filfion, îi zise numaidecît Forian, întorcîndu-se către el şi aducînd înainte mîna dreaptă care se juca cu mătăniile.</p>
<p n="ROM015413">— Aşa, coconule, răspunse Paloti, plecîndu-şi capul şi puindu-şi mînele în bozunarele de la spate ale gherocului. Puţin, însă, puţin, adăugă el.</p>
<p n="ROM015414">— Puţin, iubitule, este ceva mai mult decît nimic, zise Forian.</p>
<p n="ROM015415">— Încă una frumoasă, strigară mai mulţi ; puţin este ceva mai mult decît nimic, repetară ei oprindu-se la fiecare vorbă, însoţiind-o c-o mişcare din cap şi c-un gest al mînei. Puţin este ceva mai mult decît nimic ! foarte frumos, mai strigară ei cu admiraţie.</p>
<p n="ROM015416">— Şi mult mai mult decît a pierde, adăugă Setor, băgînd mînele în bozunare, lipind braţele de corp şi ridi-cîndu-şi umerii.</p>
<p n="ROM015417">— Tu ai pierdut, dragă Setor, zise Forian, apropiindu-se de el ; speranţa este dată omului spre mîngîiere, adăugă el.</p>
<p n="ROM015418">— Aceasta este din cele scrise, strigă unul.</p>
<p n="ROM015419">— Şi este minunată, adaugară mai mulţi, plecînd capul spre Forian.</p>
<p n="ROM015420">— Să vedem întîi pe cei cari au pierdut, nenorociţii, mai înainte de toate, zise Forian ; şi aceasta nu este greu de aflat, mai cu seamă cînd cineva are experienţa vieţei ; aceia cari cîştigă se înveselesc. Iată, sunt sigur că Cupidon a pierdut.</p>
<p n="ROM015421">— Şi cînd n-am pierdut, ca să nu pierz şi acum ? răspunse acesta cu supărare,</p>
<p n="ROM015422">— Şi tu ai pierdut, milord Fumurescu, urmă coconul Tache.</p>
<p n="ROM015423">— Şi am pierdut mult pentru astăzi,</p>
<p n="ROM015424">— Pentru tine nu este niciodată mult.</p>
<p n="ROM015425">— Dar am pierdut două sute de galbeni, şi cred că este prea mult.</p>
<p n="ROM015426">— Nu se poate, strigă marele Colan, eu ştiu cîte parale aveai.</p>
<p n="ROM015427">— O sută cincizeci, zise Fumurescu, pentru care ţi-am dat poliţă de două sute.</p>
<p n="ROM015428">— Ai dreptate, şi cu cită osteneală i-am găsit, este criză mare.</p>
<p n="ROM015429">— Adevărat ! zise Paloti, uitîndu-se posomorit la Colan.</p>
<p n="ROM015430">— Şi mie tot aşa mi-a făcut, strigă Cupidon ; aţi mai auzit d-voastră boierilor, pentru o sută să dau o sută cincizeci ?</p>
<p n="ROM015431">— Criză de bani ! criză mare ! răspunse Colan, scoţîndu-şi pieptul înainte şi ridicîndu-şi capul în sus.</p>
<p n="ROM015432">— Mi se pare că şi tu pierzi, Burton, dar nu pierzi mult, zise Forian adresîndu-se către o persoană foarte elegant îmbrăcată, deşi era foarte groasă, foarte grasă şi foarte burtoasă, pentru care i se zicea şi Burton. Cu tot corpul său voluminos, Burton nu era un om urît : se mişca cu anevoinţă silindu-se însă a fi graţios, mai mult prin su-rîsul său, căci cînd voia să se plece, se pleca cu tot corpul, fiindu-i cu neputinţă a-şi îndoi mijlocul. Gîtul său cel gros nu-i permitea a-şi întoarce capul cu înlesnire şi era silit a se mişca iară cu tot corpul, la dreapta sau la stînga, ţiind mai totdeauna mînele în jos încovoiate, ceea ce-l făcea să semene prea mult c-un vas mare cu mînuşi. Guşa sa foarte dezvoltată se odihnea alene pe un guler ascuţit, ale căruia colţuri le pleca în jos sub greutatea ei. Părul său, des şi bogat, îi lăsa prea puţin fruntea descoperită, şi printr-o cărare foarte dreaptă, ce pleca din dreptul nasului şi mergea pînă la ceafă, care se revărsa peste guler, era despărţit în două aripe mari, stufoase şi strălucitoare, cari mărea şi mai mult capul său, dîndu-i înfăţişare foarte ciudată. Burton avea o singură solidă ocupaţie, în care cîştigase o reputaţie foarte meritată ; era un adevărat oracul pentru toţi cari voia cîteodată să-şi dezmierdeze stomahul. Burton mai avea un rival în această grea ştiinţă, care cere mari mijloace intelectuale, imaginaţie, calcul, prezenţă de spirit, deosebite combinări, deosebite invenţi-uni şi, mai presus de toate, un gust foarte dezvoltat. Acest rival era Forfanteron, care, pe cînd norocul jîl legăna în braţele sale, era muncit zi şi noapte de nobila ambiţiune de a mînca în Bucureşti mai bine decît toţi. Burton era un şcolar al său, care, cu dispoziţiile naturale ce avea şi cu studiile serioase ce a făcut, a izbutit a dobîndi o specialitate în care se deosebea pe fiecare zi mai mult, pentru că avea un adevărat cult pentru burtă. Gînd mergea cu amicii săi să supeze noaptea la Hotel de France, unde Hugues avea cea mai bună cuhnie franceză, Burton se punea la biurou şi făcea carta, căci toţi striga : Burton să facă carta ! şi, c-o nemărginită încredere în gustul său şi în adînca sa ştiinţă, toţi era siguri că avea să mănînce bine. Hugues chiar era gelos d-atîta ştiinţă ce vedea într-un profan, dar perspectiva cîştigului ce asemenea cartă desfăşura în mintea sa îl făcea să înăbuşească în sînul [său] orice exploziune de rivalitate şi să zică frecîndu-şi mîinile :</p>
<p n="ROM015433">— Este perfect, n-am văzut niciodată un gust mai fin şi mai delicat, după care adauga şi un calambur.</p>
<p n="ROM015434">Şi Burton, mîndru şi zîmbind, ceea ce-i umfla guşa, zicea :</p>
<p n="ROM015435">— N’est-ce pas, père Hugues ?</p>
<p n="ROM015436">Cînd Forian întrebă pe Burton dacă pierde, acesta vorbea cu Forfanteron despre o mîncare nouă ce a învăţat pe bucătarul său să facă, şi vorbea cu atîta entuziasm despre calităţile suculante ale acestui fel de bucate, care făcea pe Forfanteron să-şi deschiză ochii mari şi să ridice sprincenile, încît n-auzi întrebarea lui Forian.</p>
<p n="ROM015437">— Pierzi şi tu, Burton ? mai repetă Forian, apropiindu-se de el.</p>
<p n="ROM015438">— Nu pierz mult, cocoane Tache.</p>
<p n="ROM015439">— Fiecare la rîndul său, ieri ai cîştigat, astăzi pierzi. Dumneata pierzi mai mult, mi se pare, cocoane Iancule.</p>
<p n="ROM015440">— Ce să faci norocului, răspunse acesta c-un aer trist, fumînd c-un lung port-ţigare de spumă şi vorbind cu Bolborescu, care strigă :</p>
<p n="ROM015441">— Nesuferită şansă ! să pierz şapte cărţi pe rînd şi să mă bată tot în faţă. S-a mai văzut aceasta ? să pierzi necontenit, într-una !</p>
<p n="ROM015442">— Va să zică cei cu norocul şi cu bozunarul plin sunt Gogor, Colan, Nestor, Paloti, Forfanteron.</p>
<p n="ROM015443">— Şi apoi Gogor şi Colan au cîştigat şi pleacă cu bozunarul plin, zise repede Bolborescu.</p>
<p n="ROM015444">— E ! după timp frumos, vine ploaie, zise Forian zîmbind.</p>
<p n="ROM015445">— Aşa, dar banii lor nu mai vin p-aice, adăugă Cupidon, care se uita în oglindă, îşi pieptăna barba şi îşi netezea sprîncenele.</p>
<p n="ROM015446">— Dar nici nu le rămîn în pungă, zise Se tor.</p>
<p n="ROM015447">— A ferit Dumnezeu, adăugă Forfanteron c-o voce răguşită.</p>
<p n="ROM015448">— Atît mai bine, zise Forian, se pun în circulaţie şi dau viaţă comerţului. Mă prind că mîne Gogor nu mai are nici o para.</p>
<p n="ROM015449">— Acesta e talentul cel mare, adăugă Fumurescu.</p>
<p n="ROM015450">— Şi frumos talent, îi félicitez, zise Burton.</p>
<p n="ROM015451">— în care se perfecţionează cu paguba noastră, urmă Bolborescu.</p>
<p n="ROM015452">— V-aţi pus cu toţii pe mine, nu este frumos, zise Gogor, rîzînd, închizînd puţin ochii şi dînd din cap.</p>
<p n="ROM015453">— Invidia, Gogor, invidia, răspunse coconul Tache.</p>
<p n="ROM015454">— Bravo ! bravo ! strigară mai mulţi, bătînd din palme şi rîzînd cu zgomot. Aţi auzit : invidia ! bravo !</p>
<p n="ROM015455">— Şi este foarte bine zis, adăugă Paloti, Gogor merită să fie invidiat.</p>
<p n="ROM015456">— Gogor ? întrebară cîţiva cu mirare, iată ceva nou, cocoane Tache.</p>
<p n="ROM015457">— Gogor, răspunse Paloti cu seriozitate, plecîndu-şi capul în jos.</p>
<p n="ROM015458">— Dar ce minune s-a întîmplat ? întrebă Forian.</p>
<p n="ROM015459">— Şi adevărat, a trebuit să fie o minune, adaugă Cupidon, care-şi mai aruncă ochii în oglindă, mişcîndu-şi corpul.</p>
<p n="ROM015460">— Ia spune, Gogor, ce noroc a dat peste tine ? întrebă iară Forian.</p>
<p n="ROM015461">— Dar nu este nimic, cocoane Tache, zău că nu este nimic, răspunse Gogor, nu cunoşti glumele lui Paloti ?</p>
<p n="ROM015462">— Dacă este o glumă, apoi tu mi-ai spus-o, îi zise Paloti.</p>
<p n="ROM015463">— D-aceasta să fii sigur, adăugă Forfanteron.</p>
<p n="ROM015464">— Staţi să vă spui eu, strigă Colan, astă-seară...</p>
<p n="ROM015465">— Şi ce să spui ? întrerupse Gogor.</p>
<p n="ROM015466">— Spune, spune, strălucite Colan, strigară mai multe voci deodată.</p>
<p n="ROM015467">— Trebuie să fie vorba d-amor, zise Cupidon.</p>
<p n="ROM015468">— Daca este la mijloc Gogor adaugă Fumurescu.</p>
<p n="ROM015469">— Numai să nu ofteze de dor, zise Forian, şi toţi începură să rîză cu hohot.</p>
<p n="ROM015470">— Cam aşa mi se pare, zise Paloti, dar s-ascultăm pe vestitul Colan.</p>
<p n="ROM015471">— Cunoaşteţi, urmă acesta, cum oftează Gogor după femei ?</p>
<p n="ROM015472">— Cunoaştem, cunoaştem.</p>
<p n="ROM015473">— Şi ceea ce le spune ?</p>
<p n="ROM015474">— Ne închipuim.</p>
<p n="ROM015475">— Inima lui, viaţa lui, starea lui, el sacrifică tot la picioarele lor.</p>
<p n="ROM015476">— Frumoasă declaraţie, zise Forian.</p>
<p n="ROM015477">— Amorul lui este mare ca lumea, va face toate sacrifícele pentru angelul vieţii sale, şi alte multe d-acestea, pe care eu nu le pot spune ca dînsul.</p>
<p n="ROM015478">— Ştim de mult aceasta.</p>
<p n="ROM015479">— Închipuiţi-vă pe Colan făcînd o declaraţie, trebuie să mori de rîs, zise Fumurescu.</p>
<p n="ROM015480">— Ha ! ha ! ha ! ce frumuseţe ! strigă Colan.</p>
<p n="ROM015481">— Dar isprăveşte, Colan, îi zise coconul Tache, nerăbdător.</p>
<p n="ROM015482">— În sfîrşit, să vă spui, Gogor oftează şi este topit după cara mia, după anima mia, după Serini.</p>
<p n="ROM015483">— Serini ? strigară toţi.</p>
<p n="ROM015484">— Serini ? întrebă Forian, apropiîndu-se cu mirare de Colan şi uitîndu-se cu ochii deschişi mari la Gogor.</p>
<p n="ROM015485">— Serini ? întrebă, asemenea, coconul Iancu, sculîndu-se repede dupe scaun şi uitîndu-se cu mirare cînd la Colan, cînd la Gogor, cînd la Forian.</p>
<p n="ROM015486">— Serini ? Gogor glumeşte, zise Cupidon, c-un aer de îndoială, puindu-se iară în dreptul oglindei.</p>
<p n="ROM015487">— Nu se poate, zise coconul Iancu.</p>
<p n="ROM015488">— - Nu este aşa că nu se poate, nene Iancule ? adăugă Forian, îndreptîndu-se către acesta, care părea a fi tulburat. Nu se poate, urmă Forian. O, Serini ! adorabilă Serini ! încîntătoare Serini !</p>
<p n="ROM015489">— Un angelo divino ! strigă Colan, ridicînd capul şi mínele în sus. A ! ce femeie !</p>
<p n="ROM015490">— Adevărul este că e preafrumoasă, ziseră mai mulţi.</p>
<p n="ROM015491">— Preafrumoasă, repetară alţii.</p>
<p n="ROM015492">Trei persoane era impresionate d-aceste laude cari se făcea despre Serini : conu Iancu, Forian şi Gogor ; la fiecare vorbă pentru Serini, ei se uita unul la altul, zîmbea de bucurie şi le strălucea ochii de fericire.</p>
<p n="ROM015493">— Dar tu ce zici, Fumurescule ? îl întrebă Cupidon, ce zice inima ta ? Nici o dorinţă ?</p>
<p n="ROM015494">— Adică mai bine ce zice punga mea ! Deocamdată nimic, cu desăvîrşire nimic ; dar dumneata, nene Cupidon ?</p>
<p n="ROM015495">— Cît despre mine, nimic pentru aceasta ; inima mea este dusă în altă parte.</p>
<p n="ROM015496">— Ar fi mai adevărat să zici în mai multe părţi, întrerupse Forian.</p>
<p n="ROM015497">— Am uitat pe toate pentru Malvina. O ! sunt nebun !</p>
<p n="ROM015498">— Ce nume frumos, zise coconul Tache, este luat din Ossian.</p>
<p n="ROM015499">— Foarte frumos nume, repetară mai mulţi.</p>
<p n="ROM015500">— Dar ea este frumoasă ! şi cîte greutăţi ! cîte piedice ! strigă Cupidon.</p>
<p n="ROM015501">— Amorul fără piedice nu are nici un farmec, zise Forian.</p>
<p n="ROM015502">— Dar cînd sunt prea mari, este un chin de moarte.</p>
<p n="ROM015503">— Pentru tine însă pînă acum n-au fost piedice pe care să nu le învingi.</p>
<p n="ROM015504">— Dar acum sunt prea mari. Privigherea bărbatului ei, bănuielile femeii mele, gelozia unei amante vedhi, lipsa de parale multe...</p>
<p n="ROM015505">— Am auzit însă că bărbatul este nerod, zise Fumu-rescu.</p>
<p n="ROM015506">— Acesta este adevărat, zise Cupidon.</p>
<p n="ROM015507">— Avantagie mare ! zise Forian; dar te duci ? întrebă el pe Cupidon, care-şi pusese pălăria în cap şi se uita în oglindă, potrivindu-şi barba, cravata şi hainele.</p>
<p n="ROM015508">— Mănînc astăzi la Filovinos.</p>
<p n="ROM015509">— Mai iată un adorator al sexului frumos, zise Burton.</p>
<p n="ROM015510">— Şi al vinului bun, adăugă Forfanteron.</p>
<p n="ROM015511">— Amorul şi vinul merg totdeuna împreună, zise Forian zîmbind ; Anacreon a cîntat : Vino, frumuseţe, vino cupă plină.</p>
<p n="ROM015512">— Şi multe istorii are Filovinos, zise coconul lancu ; trăieşte foarte bine.</p>
<p n="ROM015513">— Dar cum s-a sfîrşit cu Serini ? întrebă Setor.</p>
<p n="ROM015514">— Să lăsăm în pace pe Gogor, el e destinat să ofteze, zise rîzînd Fumurescu. Deseară este bonificiul frumoasei Serini.</p>
<p n="ROM015515">— Bine zici, strigară mai mulţi, să cumpărăm buchete.</p>
<p n="ROM015516">— Să-i aruncaţi şi din partea mea două, zise Forian.</p>
<p n="ROM015517">— Da, da, repetară toţi.</p>
<p n="ROM015518">— Ascultaţi dar o scrisoare a mea către Serini, adaugă el după un moment de tăcere, îndreptîndu-se către biu-rou, şi trăgînd o cutie din care scoase cîteva pagini scrise.</p>
</sample>
<sample><p n="ROM015102">— Nu ţi-am zis, strigă aceasta dînd din picior şi apropiindu-se de sluga sa, care se mai trase iară îndărăt, nu ţi-am poruncit aseară ca să spui acestor fiinţe nesuferite că nu sunt acasă ?</p>
<p n="ROM015103">— Nu mi-ai zis nimic aseară, coconaşule ; mi-ai poruncit numai să mă duc de dimineaţă cu scrisoarea ce mi-ai dat la domnul Colan.</p>
<p n="ROM015104">— Dar ţi-am zis altă dată, ţi-am zis d-atîtea ori aceasta, fiinţă stupidă, care-mi scoţi sufletul cu neghiobiile tale. Aide, ieşi afară şi lasă-mă în pace.</p>
<p n="ROM015105">— Dar ce să zic tutungiului, căci aşteaptă la mine ?</p>
<p n="ROM015106">— Spune-i că voi trece astăzi pe la magazia sa eu însumi ca să mai iau tutun, căci l-am isprăvit.</p>
<p n="ROM015107">— Nu cunosc oameni mai fără creştere, zise el după ce feciorul ieşi afară, decît aceşti păcătoşi negusturi cari vin să-ţi scoată sufletul în toate zilele pentru o mizerie de trei sau patru galbeni. Aş mai înţelege aceasta cînd ar fi o sumă mare, şi atunci însă trebuie să aibă delicateţea să aştepte. în ce stare am ajuns ! au dreptate unii să strige că a pierit omenia dintre oameni şi creditul s-a înecat în Dunăre. Suntem o ţară pierdută. E !... ta, ta, ta.</p>
<p n="ROM015108">După aceste exclamaţii de dezgust şi nemulţumire, el se opri înaintea oglindei pusă în dreptul unei canapele, se privi într-însa, întorcîndu-şi capul în deosebite direcţiuni, îşi resfiră favoritele mai de cîteva ori, le potrivi vîrfurile, îşi trase mustăţile pe buze, uitîndu-se la ele, îşi trecu de două ori mîna pe frunte şi pe păr, care era tuns mic, se întinse, strîngînd pumnii, întinzînd mînele într-o linie curmezişă, îşi plecă capul la dreapta, la stînga şi pe spate, căscă cu desfătare, seoţînd un lung sunet care trecu prin mai multe tonuri şi s-aruncă pe canapea unde se afla o mulţime de diferite obiecte : o giletă, gulere, o cravată mare şi alta mică, o cămaşe, cărţi, jurnale, o perie şi alte lucruri cari nu se deosebea bine. El se culcă pe toate acestea, puse capul cu faţa în jos pe o mică pernă moale de lină cu flori, cu mînele atîrnînd în jos la capul său.</p>
<p n="ROM015109">După două minute, îşi urcă mînele pe piept, îşi întoarse capul cu faţa în sus, ridicîndu-l puţin si rezemîndu-se pe cot, ca cum ar fi auzit pe cineva viind.</p>
<p n="ROM015110">Într-adevăr, cineva venea, căci cîteva lovi ture în uşe îl făcură să sară după canapea, strigînd : „Intră !“</p>
<p n="ROM015111">— A ! tu eşti Alexandre, zise el, cînd uşa fu deschisă pînă la părete şi văzu oprindu-se în mijlocul pragului un tînăr foarte elegant, cu picioarele puţin depărtate şi cu mînele în buzunarele pantalonului tăiate orizontal, nelăsînd afară decît degetul cel mare.</p>
<p n="ROM015112">-— Va să zică, aşteptai pe cineva ; pe Adam sau pe Eva ? Căci desigur nu face onoarea să aştepţi pe creditori, zise acesta, intrînd în casă, închizînd după dînsul uşa cu piciorul, şi trîntindu-se în mijlocul canapelei.</p>
<p n="ROM015113">— Aşteptam pe omul cel mai nesuferit şi cel mai trebnicios, pe fiinţa cea mai rău-crescută şi cea mai bine primită, p-acela pe care-l dispreţuiesc şi de care sunt silit să mă rog, p-acela...</p>
<p n="ROM015114">— Opreşte-te, c-am ghicit ; aştepţi pe strălucitul Colan, nu este aşa ?</p>
<p n="ROM015115">— Aşa, pe dînsul.</p>
<p n="ROM015116">— Ai dreptate, este nesuferit, fanfaron, rău-crescut, mincinos, lăudăros, făgăduind totdeuna şi neîmplinind niciodată, seoţînd ca dracul bani din pămînt, silindu-ne s-alergăm după dînsul, trăind ca un prinţ din spinarea noastră. O ! este nesuferit, cel mai nesuferit.</p>
<p n="ROM015117">— Da, foarte nesuferit, repetă junele nostru care se preumbla cu neastîmpăr prin casă, cu capul în jos, oprindu-se înaintea mesei pe care se afla ceasornicul. Două ore, strigă el ; să ştii că nu mai vine, m-a înşelat şi astă dată.</p>
<p n="ROM015118">— D-aceasta sa nu te miri : să te miri mai mult dacă va veni.</p>
<p n="ROM015119">— Dar mi-a spus aseară, mi-a răspuns astă dimineaţă că va veni.</p>
<p n="ROM015120">— Adevărat ?</p>
<p n="ROM015121">— Şi fără dînsul sunt nefericit, sunt pierdut.</p>
<p n="ROM015122">— Şi ce trebuinţă aşa mare ai de bani, căci cu Colan numai pentru bani ai a face.</p>
<p n="ROM015123">— Voi să am cîţiva galbeni ca să joc; deseară am trebuinţă de o sută de galbeni.</p>
<p n="ROM015124">— Am înţeles !</p>
<p n="ROM015125">— Cu orice preţ trebuie să găsesc această sumă ; altfel toate stăruinţele mele de o lună...</p>
<p n="ROM015126">— Eşti nebun, Gogor, nebun de legat ; în aceste vremi de criză, tu vorbeşti d-o sută de galbeni. Dar fii odihnit, îţi dau eu acest bagatel ; acum vrei ?</p>
<p n="ROM015127">— Mie îmi crapă buza de necaz şi tu glumeşti ; aş vrea să fii în locul meu.</p>
<p n="ROM015128">— Aceasta vrei ? apoi am fost şi sunt; să ne dăm mîna amîndoi, pînă la moarte, dar pe altă cale.</p>
<p n="ROM015129">— Atunci cum îţi vine să glumeşti ?</p>
<p n="ROM015130">— Ce să faci, Gogor ; trebuie să /îzi de multe ori şi fără voie, trebuie să glumeşti spre a goni urîtul, căci mor de urît...</p>
<p n="ROM015131">— Numai urîtul ?</p>
<p n="ROM015132">— Urît şi sărăcie, căci urîtul cel mai rău este urîtul sărăciei. Şi spune tu singur, cine ar putea să ne crează pe noi săraci, văzîndu-ne afară şi ascultîndu-ne vorbind.</p>
<p n="ROM015133">— Acesta este meritul, acesta este talentul, şi nu ne lipseşte. A ! ce zici ?</p>
<p n="ROM015134">— Acesta nu ; şi este un mare talent ; cu toate acestea, cu mari greutăţi izbutim, o declar între noi. Este un an aproape de cînd sunt fără foncţiune, o ştii bine, şi cum văz, ministerul acesta are să ţie mult pentru nefericirea şi pieirea ţărei. Este ceva grozav, ministerul acesta, este scelerat, antiliberal, antinaţional, şi te asigurez c-o să piarză ţara dacă nu va da Dumnezeu să cază. Nu vezi ce schimbări face ! De, spune, poţi a servi cu asemenea oameni ? li cunosc, am trăit cu dînşii, şi-mi place să trăiesc cu dînşii ; ca oameni de petrecere, nu poţi să te desparţi de dînşii ; dar altfel, sunt inimicii naţiunii, şi voi să rămîn statornic în credinţele mele. De cîte ori mi-au propus foncţiuni şi am refuzat, nu voi servi decît cu ai noştri, şi trebuie să vie la putere.</p>
<p n="ROM015135">— Trebuie, dar iată că nu vin ; şi-i aştept ca şi tine cu mare nerăbdare. Pînă atunci, însă, văz că nesuferitul Colan nu mai vine, şi cînd mă gîndesc deseară, îmi vine să înnebunesc. Ce să zic ? ce să fac ? căci sunt nebun, Paloti, sunt nebun.</p>
<p n="ROM015136">— D-amor, nu este aşa ?</p>
<p n="ROM015137">— O iubesc, Alexandre, o iubesc din toate puterile sufletului meu.</p>
<p n="ROM015138">— Adevărat ?</p>
<p n="ROM015139">— O ! da, da, o iubesc ş-am uitat tot pentru dînsa ; de o lună, zi şi noapte, mă gîndesc la ea şi nu văd alt chip decît chipul său, şi n-aud altă voce, decît vocea sa. Şi ce chip ! ce voce ! Este un înger înaintea căruia trebuie toţi să cază în genunchi, este cea mai frumoasă femeie ce am văzut !</p>
<p n="ROM015140">— Ce entuziasm ! ce transport ! Gogor Terez înamorat şi nebun d-amor ! după cum zici. Nu este lucru nou, adause Paloti, rîzînd tare şi rar.</p>
<p n="ROM015141">— Este sincer, foarte sincer, ceea ce-ţi spui, mă crede, Alexandre. Aş da viaţa mea, aş da tot ce am pentru dînsa, pentru amorul ei.</p>
<p n="ROM015142">— Tot ce ai ? puţin lucru atunci.</p>
<p n="ROM015143">— Eşti dispus a rîde astăzi, şi eu nu sunt ; dacă vrei să crezi, eu nu te silesc, ţi-am spus ceea ce simt.</p>
<p n="ROM015144">— Te crez, te crez ; nu ştiu eu că tu aşa eşti ?! Te aprinzi ca un chibrit şi tot aşa de iute te stingi ; ai o inimă caldă, un suflet înfocat, dar ceea ce ştiu şi mai bine este că n-ai bani, şi-ţi trebuie bani.</p>
<p n="ROM015145">— Voi avea, strigă Gogor cu putere ; voi juca şi voi cîştiga.</p>
<p n="ROM015146">— Lucru foarte putincios, dar cu ce să joci ?</p>
<p n="ROM015147">— Ai dreptate, aşa este, cu ce să joc ! Colan nu mai vine, şi toată speranţa îmi este la dînsul, zise el, izbind din picior, şi puindu-şi mîna pe fruntea aplecată către piept.</p>
<p n="ROM015148">În timpul acesta, uşa se deschise şi amîndoi scoaseră o strigare :</p>
<p n="ROM015149">— Iată-l, în sfîrşit 1</p>
<p n="ROM015150">— Ei bine ! zise Gogor, închizînd uşa, încrucişînd braţele şi dînd din cap, ei bine ! frumos îţi şade să mă faci a te aştepta atîta timp ?</p>
<p n="ROM015151">— Dacă eşti supărat, mă duc, răspunse Colan, în-dreptîndu-se spre uşe.</p>
<p n="ROM015152">— Atîta ar trebui acum, ca să nu-ţi mai vorbesc în toată viaţa mea, zise Gogor, trăgînd clopotul ca să vie feciorul.</p>
<p n="ROM015153">— Şi această pedepsire, cu mare dreptate, cum aş face şi eu în locul tău, adăugă Paloti, care se sculă după canapea, şi se puse călare p-un scaun, al cărui spate îl îmbrăţişase cu mîinile sale, pe care îşi rezima bărbia.</p>
<p n="ROM015154">— Şi atuncea sunt pierdut, nu este aşa ? zise Colan, rîzînd cu multă dispoziţie şi puindu-se p-un alt scaun în faţa lui Paloti şi tot în acea poziţiune. Voi, prinţi şi baroni, mari şi tari, bogaţi şi nobili, nu mai vorbiţi cu Colan, şi sărmanul Colan, urgisit de voi, este pierdut. Mergi de te îneacă, Colane, căci Gogor Terez şi Alexandru Paloti nu te mai bagă în seamă. Aceste cuvinte fură urmate d-un rîs foarte tare şi ascuţit, care făcea pe Colan să-şi dea capul pe spate.</p>
<p n="ROM015155">— Eşti nepreţuit, eşti nemuritor, Colane ; vino să te sărut, fără tine nimeni nu poate trăi în Bucureşti, zise Gogor, luînd pe Colan de barbă şi sărutîndu-l pe amîndoi obrajii. Negreşit c-ai găsit ce te-am rugat ?</p>
<p n="ROM015156">— Cînd zic o vorbă, trebuie să mă crezi ; iată zece galbeni, mai mult nu poci să-ţi dau, răspunse Colan.</p>
<p n="ROM015157">— Numai zece ? apoi ce ţi-am zis ? ce te-am rugat ? îmi trebuie cu orice preţ douăzeci şi trebuie să mi-i dai, zise Gogor c-un aer supărat.</p>
<p n="ROM015158">— Ha !... ha !... ha !... brava, Terez, brava, îmi placi şi te iubesc, strigă Colan apropiindu-se de masa de noapte, pe care făcu puţin loc într-un colţ, scoase încet din buzunar zece galbeni pe care-i numără foarte încet, făcînd pe fiecare să sune de mai multe ori, şi adăugind :</p>
<p n="ROM015159">— Frumoasă monedă, superbă, mică, curată, lucioasă, uşoară ; o ! ţi-e drag să te poci cu dînşii, să-i stringi, să-i întinzi iară pe masă, făcînd tot felul de figure cu acest amor de galbeni. Ce zici, Paloti ? spune, amicule, răspunde, nu iubeşti această jucărie ? nu înţelegi această plăcere ? Dar, te văz eu după chip că astăzi eşti filosof şi dispreţuieşti acest prost metal; deşărtăciune, ticăloşie, absurditate ; aurul, galbenii, banii : prostie, nu este aşa, Paloti ? Dumnezeu a dat bani neghiobilor, răspunde ; oamenii mari, cu spirit, cu ştiinţă, cu inimă nobilă, sunt săraci; vorbeşte, de nu este aşa ?</p>
<p n="ROM015160">Colan începu iară să rîză, rar şi tare, scoţînd şi cîte o strigare ascuţită, şi jucîndu-se mereu cu galbenii, fă-cîndu-i să sară în palmă, aruncîndu-i iară, unul cîte unul, pe masă, observîndu-i de cîte ori sărea, pînă să se aşeze, şi repetînd de mai multe ori : admirabil sunet ! încîntătoare voce ! ce drăgălaşi sunt !</p>
<p n="ROM015161">În timpui acesta, Paloti sta tot cu bărbia pe mînile rezimate de spatele scaunului. Capul său era puţin plecat ; el nu zicea nimic, dar din cînd în cînd îşi îndrepta ochii spre Colan şi-şi posomora sprîncenele. Cîteo-dată fluiera o arie din Traviata sau Trovatore, sau bătea uşor şi neregulat din picioare. Gogor Terez se preumbla prin cameră, înfăşurat în şalul său, cu ochii la pămînt, neuitîndu-se nici la Colan, nici la galbenii cu care acesta se juca pe colţul mesei. Din cînd în cînd însă sunetul lor îl oprea în fundul camerei, şi-l făcea să arunce o repede privire spre mica mescioară, dar îndată îşi punea capul în jos şi reîncepea preumblarea sa. La o nouă exclamaţie a lui Colan, el se duse către masă, dar nu ştim dacă s-a dus ca să ia galbenii, căci el s-a uitat la ceasornic.</p>
<p n="ROM015162">— Două ore şi jumătate ! strigă el, aruncînd şalul pe pat, şi întinzînd mîna spre perete să tragă clopoţelul.</p>
<p n="ROM015163">— Va să zică n-ai trebuinţă de parale, zise Colan zimbind, uitîndu-se la Terez, cu capul plecat într-o parte şi începînd a lua galbenii dupe masă, încet şi cîte unul, pe care-l ridica spre a vedea anul scris pe dînsul. După ce-i strînse pe toţi în mînă, se sculă dupe scaun, îi mai sună de cîteva ori, şi zise iară : va să zică nu-ţi trebuie ?</p>
<p n="ROM015164">— Eşti nebun, Colane, strigă în fine Gogor supărat. Auzi vorbă, dacă-mi trebuie ? Pentru ce te aştept de trei ore şi n-am putut face nimic pînă să te văz odată c-ai venit ? Dar ştii bine că-mi trebuie just douăzeci de</p>
<p n="ROM015165">galbeni şi tu îmi dai numai zece. Nu este frumos, Colane, din partea ta, mai cu seamă cu mine.</p>
<p n="ROM015166">Zicînd aceste vorbe, începu să zîmbească, şi întinse mîna de luă galbenii din palma lui Colan, care-i mai resfiră o dată cu mîna cealaltă, zicînd :</p>
<p n="ROM015167">— Ce frumoşi sunt ! ţi-i dau cu toată inima, şi aceasta face mult ; şi este ceva zece galbeni, cînd nu dai dobîndă, cînd nu dai poliţă cu trei giruri şi amanet de trei ori mai mare. Iată, astăzi chiar, am luat pentru Adrescu o sută cincizeci de galbeni cu poliţă de două sute ; pentru Tofan Lelio o sută de galbeni cu poliţă de o sută cincizeci ; lui Toni Burton i-am dat douăzeci de galbeni, lui Costică Tavari zece. E ! auziţi voi bani, auziţi voi sume de bani ! Şi apoi ziceţi că Colan nu este strălucit, nu este nemuritor. Toţi aleargă la mine cînd au trebuinţă de bani, şi numai eu pot să le găsesc, numai eu ; eşti om mare tu, Colane, să trăiască Colan !</p>
<p n="ROM015168">— Să trăiască Colan ! strigară împreună Paloti şi Terez.</p>
<p n="ROM015169">— Declar în gura mare că Colan este nemuritor, zise Paloti, făcînd cu ochiul lui Gogor şi scoţîndu-şi abia acum pălăria din cap. Mă închin înaintea puterii lui Colan, şi zic, oriunde şi totdeuna, că el are o ştiinţă deosebită de a găsi parale, şi apoi este omul cel mai îndatoritor Cînd ai trebuinţă de bani adresează-te la Colan, şi fii sigur că vei găsi...</p>
<p n="ROM015170">— Să ştiţi voi c-aşa este, întrerupse acesta, ridicînd mînele în sus. Toată lumea mă cunoaşte, şi am credit în piaţă ; oricînd voi vrea, eu găsesc bani, şi dau la toţi, şi toţi sunt siliţi să vie la mine să mă roage, pentru că eu sunt Colan, şi unul este Colan. Dar voi ce sunteţi ? cine vă dă vouă bani ? ce aveţi voi ? Numai fumuri, mîndrie, cu nasul în sus, prinţi şi baroni ; cine vă vede pe voi la şosea, la teatru, vă ia de milionari, şi cînd colo, tot la mine alergaţi, tot la amicul Colan. Ha !... ha !... ha !... Spuneţi, nu este aşa ?</p>
<p n="ROM015171">— Da, da, nemuritorul nostru amic, strigă Gogor, zicînd feciorului, care intrase, să vie a-i da să se spele şi să se îmbrace. Ajută-mi, Doamne, să cîştig o sută de galbeni, şi voi fi omul cel mai fericit.</p>
<p n="ROM015172">— Ştiu ce ai de gînd să faci, zise Colan, dar eşti nebun, şi nebun o să fii ; zi Gogor Terez şi lasă-l în pace. Alergi după Serini, şi suspini, şi cheltuieşti banii cari nu ai, după cum ai alergat ş-ai suspinat după altele:, fără ca să te iubească nici una. Spune, ce ai de folosit ? ai izbutit vreodată ? numai vorbe mari de tine, ca să faci pe oameni să crează că este ceva, şi în faptă nerozie. N-am dreptate, Paloti ? Spune.</p>
<p n="ROM015173">— Foarte mare, răspunse acesta sculîndu-se în picioare şi puindu-şi pălăria în cap. I-am zis că este nebun, şi el nu voieşte să mă crează.</p>
<p n="ROM015174">— Nebun, nebun, repetă Colan, care se gătea să plece.</p>
<p n="ROM015175">— Dar ce faceţi, le zise Gogor, care se întoarse spre dînşii, ştergîndu-şi faţa. Pentru ce vă duceţi ? Mai staţi puţin să plecăm împreună. Nu mergem toţi la Forian ? Acolo este joc astăzi, şi poate să mîncăm la dînsul; un minut şi sunt gata. A ! cu ce nerăbdare aştept această seară !</p>
<p n="ROM015176">— Adevărat, zise Paloti.</p>
<p n="ROM015177">— Zi mai bine c-aştepţi să vezi norocul, adăugă Colan. Dar, ce este drept, e frumoasă Serini, foarte frumoasă, cara mia, anima mia; ea merită să fie iubită, adorată, un angelo ; dar se uită ea la noi ? nebunie. O ! ce voce adorabilă ! armonie divină. Dar nu ne atingem noi de aceşti îngeri. Aide, Terez, mai iute, căci este tîrziu.</p>
<p n="ROM015178">— Acum sunt gata, răspunse acesta, care alegea o cravată, din vreo treizeci ce avea desfăşurate înaintea lui, de toate formele, mărimile şi colorile.</p>
<p n="ROM015179">Paloti şi Colan aprinseră cîte o ţigară de havana şi s-aşezară pe canapea, fiecare într-un colţ, cu pălăriile în cap, unul cu mînele în buzunarele pantalonului, şi altul în ale giletei, uitîndu-se la Terez care înnoda, deznoda, şi iară înnoda la gît, împrejurul unui guler drept şi tare, o legătură mare, vărgată negru şi roşu, prinzînd-o c-un ac, al cărui cap rotund şi turtit era format d-o mare pirozea încongiurată c-un cerc d-aur.</p>
<p n="ROM015180">— Mult gust are la îmbrăcămine Terez, mă înnebunesc, zise Colan, adresîndu-se către Paloti.</p>
<p n="ROM015181">— Are lucruri frumoase, răspunse acesta, sculîndu-se să vază d-aproape legătura lui Gogor. Este departe însă de tine, adaugă el, bătînd pe umere pe Colan.</p>
<p n="ROM015182">Colan era un om înalt, gros în spate, cu pieptul larg şi scos afară, formele corpului său spunea că trebuie să fie tare şi sănătos, şi în tot era, cum se zice, arătos. Capul său nu era frumos şi n-avea o expresiune simpatică şi atrăgătoare ; trăsurele era regulate, dar nu era însufleţite, nu se refleta în ele nici o idee care să oprească asupra-i privirea acelora cari îl vedea pentru întîia oară ; avea mai mult ceva comun, după care un om deprins a ceti în fizionomii ar fi crezut mai lesne că este lipsit de învăţătură, şi educaţie morală, decît să păstreze întipărite urmele unei origine de jos. O barbă mare, plină şi bine îngrijită, pieptănată uşor, la dreapta şi la stînga, încadra prea bine faţa şi-i da pînă la un punct un aer măreţ, mai cu seamă cînd sta în picioare şi ţinea capul în sus, după cum avea obiceiul ; nişte sprîncene dese şi bine arcuite arunca o umbră uşoară peste ochii săi şi le da o expresiune care nu era lipsită de oarecare farmec. Fruntea însă era cei mai mare inamic al acestei figure : mică, turtită, obscură, fără cea mai uşoară ridicare, nu exprima nici o deosebire de inteliginţă, nici o lumină care să arate că coprinde o idee ; se părea că natura, făcînd un corp atît de mare, era ostenită la construcţiunea celei mai însemnate părţi care face nobleţea şi mărirea unui om. Se vedea în acest personagiu un amestec de frumos şi de urît, de putere corporală care impunea la început şi d-o expresiune comună a capului, care-ţi spunea îndată că nu trebuie să aştepţi mult de la mijloacele sale intelectuale. Nu-i lipsea oarecare înlesnire în mişcările corpului, care i-ar fi dat puţină graţie, dacă nu ar fi luat urîtul obicei să ţie capul prea sus şi să-l mişte prea des. Pe lîngă aceasta mai avea şi obiceiul, mai totdeuna cînd nu vorbea, de a scoate prea mult afară buza sa de jos, care-i da un aer de dispreţ ş-aro-ganţă pentru aceia cari nu l-ar fi cunoscut. Asemenea, cînd îşi punea mînele în bozunarele giletei, îşi îndoia corpul pe spate, şi din toate aceste mişcări d-a capul, făcea o linie foarte disgraţioasă. Gît despre ceea ce era, curbă cum trăia şi ce făcea, vom avea ocaziunea să aflăm aceasta mai tîrziu, chiar de la Colan.</p>
<p n="ROM015183">— în fine, te-ai gătit, zise el admirînd pe Gogor şi fluierînd de cîteva ori. Dacă Serini nu te iubeşte, vina nu este a croitorului, care îţi taie hainele cu atîta şic, da, cu mult şic.</p>
<p n="ROM015184">Zicînd aceste cuvinte, luă pe Gogor de umăr, îl întoarse la stînga şi la dreapta, îl examină de sus pînă jos, îi trase jacheta la piept şi, apucîndu-i talia c-o mînă, îl îmbrăţişă, strigînd :</p>
<p n="ROM015185">— Apelpisit ! mă înnebunesc !</p>
<p n="ROM015186">— Strălucite amic şi nemuritorule Colane, sunt fericit că hainele mele au putut să deştepte admiraţia domniei-voastre ; sunt încîntat.</p>
<p n="ROM015187">— Admir persoana dumitale, prinţ şi baron scăpătat care păstrezi încă... răspunse Colan, care fu întrerupt de Paloti :</p>
<p n="ROM015188">— Aide să plecăm odată, că mi s-a urît.</p>
<p n="ROM015189">— Aide, zise Gogor, vărsînd parfume în batistă.</p>
<p n="ROM015190">Colan apucă înainte fluierînd, şi după dînsul ieşiră Paloti cîntînd, şi Gogor trăgîndu-şi părul la spate.</p>
<p n="ROM015191">Pînă cînd să ajungă frumoşii noştri cavaleri la vestitul Forian, unde vom intra în lumea elegantă, să facem cunoştinţă cu alţi doi amici, cari ne vor arăta de ce se compun cîteodată legăturile amiciei.</p>
<p n="ROM015192">Pe o stradă paralelă cu Podul Mogoşoaei, oricine voieşte a ne face plăcere să vie cu noi, va observa o casă mare cu două etagiuri, fără ornamente, c-o înfăţişare simplă şi spoită c-o culoare căreia nu se poate da nici un nume, şi l-a căreia vedere, un pictor ar închide ochii ş-ar fugi. Ce minunat serviciu ar face acela care s-ar ocupa s-ana-lizeze gustul şi simtimentul pentru frumos al proprietarilor ş-al arhitecţilor, în ceea ce priveşte culorile şi ornamentele caselor ! Vă închipuiţi ceva mai interesant şi mai amuzant decît această analiză ? Ce culori bizare,originale, curioase, groteşti, necunoscute, pe care nu le găseşti nici pe paleta cea mai avută a lui Delacroix sau Descamps ! Străinii zic că Bucureştii este un oraş foarte pitoresc ; poate să fie aşa pentru acei cari nu l-au văzut niciodată, sau cari l-au văzut din deal de la Filaret. Într-adevăr, din acea înălţime Bucureştii poartă cu mîndrie numele său de capitală a bucuriei şi înfăţişează o vedere magică, pe care puţine capitale din Europa p desfăşoară înaintea ochilor artistului amator de varietate şi pitoresc. Numeroasele turnuri ale bisericilor, de deosebite forme şi înălţimi, acoperişele caselor de felurite culori, în tinichea albă sau văpsită verde ori roşu, mai multe monumente cari se ridică triumfătoare şi rup trista monotonie a liniilor drepte, un însemnat număr de grădini pline de verdeaţă, risipite într-o mulţime de punturi, umbrele şi luminile produse de razele soarelui, în acest frumos amestec, dau oraşului Bucureşti o fizionomie din cele mai originale şi plăcute, o înfăţişare din cele mai variate şi încîntătoare.</p>
<p n="ROM015193">Cîtă deosebire însă cînd intri pe stradele neregulate, noroiose sau pulberoase, ale acestui oraş, care în depărtare ţi se arată atît de frumos ! Tot farmecul acela care îţi încînta ochii a pierit, şi eşti coprins d-o tristă impresiune pentru că te vezi înşelat. Această împrejurare se întâmplă foarte des şi în multe privinţe pentru viaţa din Bucureşti : mai tot este frumos în depărtare, dar de aproape este trist, de multe ori urît, şi întâmpini grele decepţiuni.</p>
<p n="ROM015194">Să ne oprim însă prin oraş astă dată, căci vom avea de multe ori ocaziunea să străbatem numeroasele şi încurcatele sale uliţe ; acum să ne grăbim a însemna bine casa în care aveam a pătrunde spre a nu ne rătăci altă dată, pentru că nimic nu este mai greu în Bucureşti decît să găseşti pe cine cauţi. Uliţele toate port un nume, dar numai păreţii pe care este scris îl ştiu, căci în deşert l-ai spune unui birjar, în deşert ai întreba pe un nefolositor gardist. Ca să găseşti pe cineva trebuie să ştii că de la casa lui A se face o uliţă ia dreapta şi lîngă casa lui B s-apuci pe uliţă la stînga, ş-în faţa unei circiume este o uliţă pe care, vizavi d-o casă verde, este o casă mică, un maidan, o băcănie şi alături este casa ce cauţi, cu doi salcîmi la poartă.</p>
<p n="ROM015195">Aşa, în faţa casei noastre este o fierărie cu o curte mare, în fundul căria este un caretaş care nu-şi face cunoscută meseria sa decît prin mulţimea de trăsure stricate, unde un arheolog poate studia istoria deosebitelor transformări prin care a trecut această invenţiune, care a scăpat atîtea picioare de a nu se nămoli şi frînge în variatele lacuri şi numeroasele gropi, a căror repede dezvoltare ne dovedeşte că progresul se realizează la noi. Alături cu casa, de o parte este cojocăria văpsită Cu roşu şi avînd la uşe atîrnată o blană de vulpe, apoi se află o casă cu două caturi mici, jos este o circiumă văpsită galben, şi catul de sus este vişiniu c-un balcon verde ; de altă parte, este o căsuţă albă, înconjurată de o mulţime de pomi şi îngrădită cu uluci.</p>
<p n="ROM015196">Acum, după ce cunoaştem bine casa în care vom veni foarte des, putem intra fără să ne temem c-altă dată n-o vom găsi. O tăcere adîncă domneşte în curte, şi dacă nu eşti cu trăsura ca să deştepţi lumea, nu-ţi iese nimeni înainte. Jos la uşa de intrare, nu există un clopoţel şi, neavînd pe cine să întrebi, eşti silit s-o deschizi singur ; îndată se înfăţişează o scară lată, cernită, fără lustru şi acoperită la mijloc c-un covor strimt, ordinar şi vărgat, care-ţi spune că trebuie să calci pe dînsul. Sus, la capătul scării, se află doi frumoşi leandri înfloriţi, şi de jur-împrejur o galerie cu geamuri cari luminează scara, intrarea cea mare de sus şi camerele cari dau în curte. Ai în faţă şi la stînga mai multe uşe, şi nu vezi pe nimeni care să-ţi zică dacă domnul sau doamna sunt acasă şi în care cameră îi poţi găsi. Dar fiindcă cunoaştem această casă, ne putem introduce singuri prin cea dintîi uşă la stînga, care se deschide în salon.</p>
<p n="ROM015197">Aci, un frumos tapet se întinde sub picioare, un piano lung, un candelabru atîrnat în mijloc, două rînduri de perdele frumoase, mobile elegante şi avute, mai multe mese pe cari se află lampe de bronz şi porţelane, vase de flori şi o mulţime de lucruri gentile, îţi fac o im-presiune foarte vie, nu atît prin avuţia lor, cît prin contrastul care te izbeşte între ceea ce ai văzut pe afară şi ceea ce găseşti înăuntru.</p>
<p n="ROM015198">La dreapta, este o uşă deschisă care da într-alta cameră ; între această uşă şi fereastră, în salon, pe o canapea, înaintea căria se află o masă acoperită c-un tapet foarte subţire, avînd pe dînsa un vas c-un buchet foarte frumos, sade o tînără femeie c-un mic copilaş pe genunchi, pe care, apucîndu-i mînuşiţele, se sileşte a-l ţinea în picioare. Dar copilul, încă slab, şovăieşte mititelul şi, însufleţită de bucurie, muma sa, căci numai o mumă simte farmecul nespus al acestor încercări, îl strînge cu amor la pieptul său şi-l acopere de sărutări.</p>
<p n="ROM015199">— O, dulce îngeraş, cît este de drag şi frumuşel ! Ce ochişori negri, ce guriţă mititică, ce obrăjiori albi şi rumeni, să-l mănînce mama pe el, sufleţelul mamii ! zicea ea, sărutîndu-l la fiecare vorbă, dă-mi o guriţă, bibi, dă mamii o guriţă, aşa, o, dragul meu îngeraş, cum înţelege el tot, adăuga tînăra mumă cu transport cînd copilaşul apropia buzişoarele lui mici şi rumeoare de gura mumei sale, ai cării ochi era înecaţi de fericire. Zi tata, bibişor, ta... ta, ta... ta, aşa, puişor, aşa, drăguţă, tata ; şi copilaşul, pe care muma sa îl ţinea ridicat de subţiori, repeta, cu vocea sa mică, dulce şi armonioasă : tata... tata...</p>
<p n="ROM015200">— Auzi, Tinco, cum vorbeşte Nicuşor, strigă ea răpită de bucurie, adresîndu-se către doica copilului, care sta lîngă dînsa pe un taburet ; aleargă, Tinco, şi cheamă pe Lopod să vie curînd să vază ceva, dar nu-i spune ce, aleargă, Tinco.</p>
<p n="ROM015201">Îndată se deschise o uşă mică şi apăru în salon, prin camera din fund, un om ca de treizeci de ani, blond şi puţin roşu la faţă, de o talie de mijloc subţire, un cap mic, şi avînd mustăţi.</p>
<p n="ROM015202">— Ce este, Lino, ce m-ai chemat să văz, întreabă el, c-o voce cam bruscă şi puţin ascuţită, oprindu-se la uşă. Ce este ?</p>
<p n="ROM015203">— Dar vino încoa ; apropie-te aci, îi zise femeia sa c-un ton rugător, vino s-auzi ceva care să te facă fericit.</p>
<p n="ROM015204">— Ei bine, dar ce este, în sfîrşit, spune odată, întreabă el, înaintînd cu cîţiva paşi către canapea.</p>
<p n="ROM015205">— Ascultă, Lopod, ascultă, şi, adresîndu-se către copil, pe care-l ridică iară în sus, jucîndu-l pe genunchi ; puişorul mamii, zi ta... ta, zi, drăguţă, taata, şi copilul uitîndu-se la tatăl său şi întinzînd mînuşiţele către el, repetă : tata, plecîndu-se şi căutînd a merge la dînsul.</p>
<p n="ROM015206">— Ei bine, auzişi Lopod, auzişi guriţa lui, zise muma, sărutînd de mai multe ori această rumenă guriţă : el pentru întîia oară zice tata, şi...</p>
<p n="ROM015207">— Trebuia să zică odată, o întrerupse el.</p>
<p n="ROM015208">— Dar nici un copil nu vorbeşte la vîrsta lui, urmă ea.</p>
<p n="ROM015209">— Şi pentru aceasta tu crezi că vorbeşte ? zise el voind a se depărta de canapea.</p>
<p n="ROM015210">— Negreşit că el vorbeşte, înţeleptul mamii, şi el a zis întîi tata, şi eu l-am învăţat, adăugă ea, zîmbind c-un aer de dulce cochetărie şi uitîndu-se la dînsul ca cum ar fi cerut s-o răsplătească c-o sărutare sau c-o mîngîiere.</p>
<p n="ROM015211">— Astăzi a zis tata şi mîine o să zică mama ; astfel încep toţi copiii să vorbească, fu tot răspunsul său, în-cepînd a se preumbla prin salon.</p>
<p n="ROM015212">— Dar vino, Lopod, de-l sărută ; iată, el te cheamă, mititelul ; cheamă pe tata, puişor, zise ea sărutînd copilaşul, care repetă iară : tata.</p>
<p n="ROM015213">Atunci Lopod se apropie încet de canapea, se plecă puţin în jos, luă pe copilaş de guşe, apoi apucă cu două degete un obrăjel al lui şi sărută pe celalt, pe cînd mama îşi apleca şi ea capul, pare c-ar fi aşteptat ceva. Dar copilul începu să plîngă şi Lopod se depărtă numaidecît.</p>
<p n="ROM015214">— Dar cum nu ştii ,tu să mîngîi copii, iată, i-ai roşit obrăjorul de mult ce l-ai strîns şi-l doare, drăguţul mamei, zise ea c-un ton plîngător, strîngînd copilul la sîn şi sărutîndu-l.</p>
<p n="ROM015215">— Eşti mai copil decît el, Lino, se grăbi el a răspunde, avînd aerul de a fi puţin întinerit. M-ai întrerupt de la lucrul meu serios pentru o copilărie, şi am să scriu o mulţime de hîrtii şi să închei nişte socotele ; pentru aceasta nici nu ies din casă pînă deseară.</p>
<p n="ROM015216">Abia terminase aceste cuvinte şi o trăsură s-auzi intrînd în curte.</p>
<p n="ROM015217">— Cine să fie ? întrebă Lina.</p>
<p n="ROM015218">Lopod alergă la fereastră, se uită pe geam şi răspunse :</p>
<p n="ROM015219">— Este carîta lui Manomar, trebuie să fie Mina, şi numaidecît se duse să deschiză uşa salonului şi, ieşind afară, zise :</p>
<p n="ROM015220">— A ! bon jur, madame Manomar, şi o voce îi răspunse d-afară :</p>
<p n="ROM015221">— Bonjur, mosieo Talersterst.</p>
<p n="ROM015222">Numaidecît o femeie naltă, brună şi foarte frumoasă, într-o rochie de moar negru, se ivi în uşe şi zise îndată, înaintînd repede :</p>
<p n="ROM015223">— Bonjur, chère Lina, bonjur !</p>
<p n="ROM015224">— A ! bonjur, Mina ; răspunse aceasta, sculîndu-se după canapea şi viind spre doamna Manomar ; şi după ce junele femei se luară de mînă şi se sărutară de mai multe ori, merseră a se aşeza pe canapea. Lopod închise uşa salonului, se apropie de canapea, luă un scaun, şi se puse în partea ferestrei, lîngă doamna Manomar.</p>
<p n="ROM015225">— Ce frumos copil, Lino, este într-adevăr un drag amoraş, zise ea mîngîind şi sărutînd copilul, şi îţi seamănă, cum n-am văzut pînă acum să semene un copil aşa.</p>
<p n="ROM015226">— Dar nu-mi seamănă mie, zău, deloc, Mino, este leit Lopod, uită-te bine, răspunse Lina...</p>
<p n="ROM015227">— Nicidecum, întrerupse acesta; nu este aşa ? urmă el adresîndu-se către vecina sa, care-i răspunse surîzînd :</p>
<p n="ROM015228">— Şi eu găsesc că seamănă mai mult cu Lina, dar adevărul este că vă seamănă la amîndoi, ca să nu vă supăraţi nici unul. Nu este mai bine aşa ?</p>
<p n="ROM015229">— Ce gătită eşti astăzi, te-ai înnoit de sus pînă jos, zise Lina, observînd şi admirînd pe Mina ; pălăria este de nebunie ; mai cu seamă florile sunt cît se poate de frumoase, şi garnitura dinnăuntru şi bridele ; e foarte elegantă si te face aşa de frumoasă !</p>
<p n="ROM015230">— Nu e urîtă, răspunse Mina, dar garnitura de tul o voiam mai învoaltă, şi dantela de la bavolete nu-mi place ; pe urmă, florile sunt puse prea mult înăuntru ; am luat-o numai fiindcă voiam să ies astăzi cu pălăria nouă, dar am dat să-mi facă alta.</p>
<p n="ROM015231">— Da, zău, Mino, este prea frumoasă, zise Lina.</p>
<p n="ROM015232">— Aşa, dragă, dar cînd apucă un lucru să nu-ţi placă, apoi orice-i face nu poţi să-l porţi, răspunse Mina. Dar dumneata ce zici ? adăugă ea, întorcîndu-şi capul către Lopod.</p>
<p n="ROM015233">— Nu mai rămîne îndoială că gustul dumitale este mai frumos decît al meu, şi atunci nu-mi voi permite să am altă părere.</p>
<p n="ROM015234">— Auzi, auzi, Lino, ce compliment în toate formele, zise Mina ; ce zici tu, căci eu nu pot răspunde nimic.</p>
<p n="ROM015235">— A ! madam Manomar, se vede că astăzi eşti hotărîtă să nu mă cruţi, şi ştii că nu cutez a mă lupta c-o femeie frumoasă şi spirituală, zise Lopod, îndulcindu-şi vocea, aplecîndu-şi capul, şi închizînd puţin ochii, spre a da o putere mai vie privirii sale.</p>
<p n="ROM015236">— Dacă vei urma mereu aşa, adăuga doamna Manomar, trăgîndu-şi capul îndărăt şi însoţind cuvintele sale c-un surîs graţios, care dovedea îndestul că-i plac aceste cuvinte, dacă vei urma p-această cale o să mă faci a nu mai avea curagiul...</p>
<p n="ROM015237">— A ! madam, întrerupse Lopod cu aceeaşi voce, dar această cale este calea adevărului, şi un suflet c-al dumitale nu mă poate îndemna să mă depărtez de dînsa. întreabă şi pe Lina dacă nu am dreptate, nu este aşa, Lino ?</p>
<p n="ROM015238">— O da, răspunse aceasta, sărutînd copilul său pe care-l strîngea la piept; tu eşti aşa de frumoasă şi de bună şi mă iubeşti aşa de mult, încît oricîte lucruri frumoase ţi-ar zice cineva, m-aş simţi poate mai fericită deeît tine, mai cu seamă cînd aceste lucruri ţi le spune Lopod, care mă iubeşte atît de mult.</p>
<p n="ROM015239">L-aceste cuvinte un surîs ciudat a trecut repede pe buzele doamnei Manomar ş-ale lui Lopod, cari însă nu se priviră nicidecum, spre a ne face să credem că s-ar fi putut înţelege spre a surîde. Cu toate acestea, Mina strînse mîna Linei şi amîndouă femeile se îmbrăţişară.</p>
<p n="ROM015240">— Dumneata, însă, galantul meu domn, tot trebuie să părăseşti această cale, căci te deprinzi rău, şi dacă Lina mă iubeşte atît de mult, şi este atît de bună pentru mine, poate în altă parte...</p>
<p n="ROM015241">— O ! nu, nu, se grăbi a răspunde Lina, rîzînd şi apueînd mîna doamnei Manomar, te asigurez, Mino, că niciodată nu voi fi turburată d-această grije pe care n-am înţeles-o, mă crede. Lopod mi-a dat atîtea probe de iubire, încît aş fi adevărat o nebună cînd mi-ar trece un minut prin minte ideea că glumele sale l-ar face să mă iubească mai puţin, şi cînd am acum pe acest îngeraş, în a cărui privire văz zi şi noapte pe tatăl său. Nu se zic atîtea lucruri despre dînsul ? că are mai multe succese, că este înamorat şi iubit de multe ? dar el singur mi le spune şi rîdem împreună d-aceste nebunii, care mă fac să-l iubesc şi mai mult, încredinţîndu-mă că el merită să fie iubit.</p>
<p n="ROM015242">— Eşti fericită, zise doamna Manomar, c-a ajuns să aibi atîta încredere, care nu-ţi turbură nicidecum inima ; eu însă, adăugă ea, aruncînd o privire spre Lopod, n-aş fi niciodată astfel. Am dreptate să fiu aşa. Ce zici ? urmă ea, adresîndu-se către Lopod, care se mişcă puţin pe scaunul său înainte de a răspunde.</p>
<p n="ROM015243">— Sunt cîteodată...</p>
<p n="ROM015244">— Dar mă duc, îl întrerupse doamna Manomar, sculîndu-se după canapea, venisem un minut numai, şi m-am uitat aci, şi cum să nu mă uit cînd te iubesc atît, mai adăugă ea cu acelaşi surîs, de mai înainte, îmbrăţişînd pe Lina, dînd mîna lui Lopod şi îndreptîndu-se spre uşe.</p>
<p n="ROM015245">Lopod însoţi pe doamna Manomar afară, dar ieşind şi Lina cu copilul în braţe, buna sa amică îi zise să intre înăuntru pentru că bate vîntul tare şi poate să facă mult rău copilului, Lina îi făcu cu mîna cîteva salutări şi intră în salon închizînd uşa după dînsa. Lopod urmă pe doamna Manomar pe scară pînă jos, dar s-a prins rochia de un cui pe scară, şi plecîndu-se s-o desprinză, i-a căzut pelerina, pe care a trebuit s-o puie pe spate, şi toate aceste împrejurări fireşti au întîrziat plecarea trăsurei sale.</p>
<p n="ROM015246">Lopod sui scara foarte repede şi cu zgomot, ca cum ar fi sărit mai multe trepte odată şi, fără a se întoarce în salon, merse d-a dreptul în camera sa, cu faţa plină de bucurie.</p>
<p n="ROM015247">Femeia sa, necunoscînd cauzele cari au întîrziat plecarea doamnei Manomar şi văzînd asemenea că bărbatul său nu se întoarce în salon, a chemat pe doica să-i lase copilul spre a merge se vază pe Lopod. Dar cînd se afla în intrare, aude o trăsură oprindu-se la scară şi vede urcîndu-se pe cel mai intim amic al lui Lopod.</p>
<p n="ROM015248">— A ! bon jur, madam Talersterst.</p>
<p n="ROM015249">— Bonjur, monsieur Manomar.</p>
<p n="ROM015250">El întrebă dacă Lopod este acasă, şi se îndreptară amîndoi către camera lui.</p>
<p n="ROM015251">Amîndoi intrară la Talersterst, care se preumbla prin camera sa cu mîinile la spate, cu capul în jos, avînd aerul a fi foarte absorbit de vreo gîndire, căci el n-auzi scîrţîitul uşei cînd se deschise şi nu observă pe femeia sa şi pe Manomar, decît numai cînd se întoarse în preumblarea sa cu faţa către ¡uşă şi-i văzu pe amîndoi opriţi înaintea sa. Cineva ar fi observat atunci în tresărirea corpului său că această vizită l-a turburat puţin, şi fără îndoială l-ar fi văzut asemenea roşind, dacă el n-ar fi fost roşu de natura sa. Se vede bine însă că este turburat, pentru că deodată el se opri în loc, uitîndu-se cînd la femeia sa, cînd la Manomar, dar numaidecît el zîmbi uşor, ca cum n-ar fi avut a se îndoi de nimic, şi înaintă către Manomar, apucîndu-i amîndouă mîinile şi strîngîndu-le între ale sale.</p>
<p n="ROM015252">— Dar ce-ai păţit, Talersterst, de eşti aşa de mult pe gînduri încît nu simţi şi nu vezi pe cine intră în casă ? întreabă Manomar.</p>
<p n="ROM015253">— Nimic, răspunse Talersterst rîzînd, nimic.</p>
<p n="ROM015254">— Nimic nu se poate, adăugă cel dintîi, adînc absorbit erai, aceasta am văzut-o, nu este aşa, madam Talersterst ? urmă el, adresîndu-se către aceasta, care examina scriitorul bărbatului său. Dacă n-ai fi însurat, aş crede desigur că eşti amorezat, dar acum mi se pare că politica te pune pe gînduri. Ai vreo ştire ? se schimbă ministerul sau rămîne ?</p>
<p n="ROM015255">— O să rămîie, după cum era vorba aseară, răspunse Talersterst răsucindu-şi mustaţa şi dîndu-şi un aer de importanţă.</p>
<p n="ROM015256">— Bravo ! strigă Manomar, izbind în palme şi fre-cîndu-şi mîinile, bravo ! iată-ne tot sus, şi acum să vezi ! dar...</p>
<p n="ROM015257">— Eram gata să viu la tine, îl întrerupse Talersterst, doream să te văz şi să-ţi vorbesc ceva.</p>
<p n="ROM015258">— Te-ai fi ostenit să vii în deşert, îi zise amicul sau, trăgîndu-şi favoritele în jos cu amîndouă mîinile, bagîn-du-şi capul în umeri, şi umflîndu-şi bucele, mişcări ce-i era foarte obişnuite. Ştii că la ora aceasta nu sunt niciodată acasă.</p>
<p n="ROM015259">— Şi apoi, erai hotărît să nu ieşi nicidecum astăzi, îi zise femeia sa, apropiindu-se de el şi uitîndu-se la dînsul c-o privire care ar fi voit să-l surprindă şi să citească ceva în chipul bărbatului său, care îi răspunse, întorcîndu-şi capul de la dînsa şi îndreptîndu-se către biurou :</p>
<p n="ROM015260">— Aşa, ai dreptate, nu eram să ies, dar... mi-am adus aminte... trebuia să mă duc la şeful meu şi să întîlnesc pe Manomar spre a vorbi ceva cu dînsul. După aceste cuvinte, zise cam eu greutate, ei scoase o cheiţă din buzunar, deschise o cutie a scriitorului său şi luă dintr-însa cîteva hîrtii, îndoite în patru ; apoi închise şi se uită de cîteva ori împrejur, avînd aerul d-a căuta ceva.</p>
<p n="ROM015261">— Voieşti ceva ? îl întrebă Lina, apropiindu-se de dînsul.</p>
<p n="ROM015262">— Cat ceva şi am uitat ce, răspunse el ; cum vi se pare aceasta ? curios lucru adăogă el, aruncîndu-şi cu distracţiune privirea pe deosebite obiecte.</p>
<p n="ROM015263">— Trebuie să ai tu ceva, zise Manomar, de nu ştii aici ceea ce cauţi, negreşit că mintea ta este preocupată ; aceasta se citeşte în ochii tăi.</p>
<p n="ROM015264">— Şi eu am observat aceasta îndată ce l-am văzut şi nu ştii ce curioasă sunt să ştiu la ce se gîndise atît de mult, adăugă doamna Talersterst rîzînd.</p>
<p n="ROM015265">— Dar n-am nimic, zise repede Lopod, cam nemulţumit de aceste întrebări indiscrete ; nu mă gîndesc la nimic, urmă el, puind hîrtiile după masă în buzunarul de la piept al fracului său ; cînd mi-am adus aminte că trebuia să mă duc la şeful meu, afară de aceste hîrtii, mai voiam să iau ceva şi am uitat acum ce.</p>
<p n="ROM015266">El îşi strînse fracul la piept într-un nasture şi se îndreptă către o masă mică de lîngă sobă spre a-şi lua pălăria.</p>
<p n="ROM015267">— Te întorci curînd, Lopod ? îl întrebă femeia sa.</p>
<p n="ROM015268">— A ! mai curînd sau mai tîrziu, nu poci să-ţi hotărăsc cînd mă voi întoarce, răspunse el, pipăindu-şi buzunarele dindărăt ale fracului şi deschizînd un dulap cu oglindă din care luă o batistă.</p>
<p n="ROM015269">— Dar negreşit că vei veni de prînz, mai adăugă doamna Talersterst; astăzi mănîncă la noi domnul Som-nolian, după cum ne-a promis aseară.</p>
<p n="ROM015270">— Dacă voi sfîrşi lucrul cu şeful meu, fără îndoială că voi veni ; altfel sunt silit să prînzesc acolo.</p>
<p n="ROM015271">După aceasta îşi puse pălăria în cap şi veni în dreptul uşei cu oglindă a dulapului, îşi potrivi cu amîndouă mîinile gulerul cămăşii întors, funda legăturei, îşi plecă puţin pălăria într-o parte şi îşi potrivi mustăţile, răsucindu-le la vîrf ; apoi se îndreptă către uşă, pe care o deschise doamna Talersterst, dar se întoarse iute la birou, apucă o mică oglindă, se uită bine şi d-aproape într-însa, şi zise :</p>
<p n="ROM015272">— Trebuia să pui altă cămaşe ; şi se duse a deschide dulapul.</p>
<p n="ROM015273">Atunci, femeia sa, care ieşise din cameră, lăsînd uşa deschisă, salută pe Manomar, întinzîndu-i mîna pe care acesta o strînse, şi invită c-un ton rugător pe Lopod, să vie acasă la prînz.</p>
<p n="ROM015274">Ea se îndreptă către salon, încet şi gînditoare ; cineva ar fi observat o uşoară umbră de întristare acoperind fruntea sa.</p>
<p n="ROM015275">— Ascultă, zise Manomar, închizînd uşa şi apropiin-du-se de Talersterst, sunt nerăbdător să aflu ce ştii despre minister. Ce s-a făcut aseară, căci astă dimineaţă am fost ocupat în cancelarie şi n-am putut vedea pe nimeni.</p>
<p n="ROM015276">— Ministerul rămîne, răspunse Talersterst făcîndu-şi pregătirile spre a se îmbrăca din nou.</p>
<p n="ROM015277">— Ei bine, dar cum ? căci aseară nu era sigur să rămîie, întrebă Manomar, puindu-se p-un scaun, şi plecîndu-şi corpul înainte, cu mîinile pe genunchi, ca s-asculte mai bine.</p>
<p n="ROM015278">— Am lucrat mult pentru aceasta, zise Talersterst, ridicîndu-şi cu mîndrie capul în sus.</p>
<p n="ROM015279">— Tu ? întrebă cu mirare Manomar.</p>
<p n="ROM015280">— Eu, răspunse apăsat Talersterst.</p>
<p n="ROM015281">— Şi cum ? mai întrebă Manomar ; ştie şeful tău aceasta ?</p>
<p n="ROM015282">— Cum să nu ştie, răspunse cu îngîmfare Talersterst ; citeşte scrisoarea care mi-a trimis astă dimineaţă ; şi ei scoase din buzunar o scrisoare pe care o întinse lui Manomar, zicîndu-i : citeşte !</p>
<p n="ROM015283">Manomar dezdoi scrisoarea şi citi următoarele rînduri în limba franceză :</p>
<p n="ROM015284">„Scumpul meu Talersterst,</p>
<p n="ROM015285">Am aflat tot ce ai vorbit aseară, îţi mulţumesc şi te admir; planul este minunat, o parte ai executat-o cu mare fineţe, sper că şi restul va izbuti tot aşa de bine. Vom triumfa şi vom fi tari. Îmi vei face plăcerea să vii deseară a lua ceaiul la mine...“</p>
<p n="ROM015286">— Bravo ! strigă Manomar, făcînd cu capul mai multe semne de aprobare şi mulţumire ; explică-mi însă aceasta, Talersterst, căci tu nu mi-ai spus nimic, urmă el scu-lîndu-se după scaun şi trăgîndu-şi favoritele în jos.</p>
<p n="ROM015287">— Iacă, dar să rămîie între noi, zise Talersterst, care se opri înaintea lui Manomar, căci cine ştie cum se întoarce lucrurile, şi atuncea să nu ştie ce am făcut aceia pe care astăzi îi săpăm. Noi trebuie să fim bine cu toţi şi mai cu seamă cu aceia cu cari ne facem interesele mai bine. îndată ce am simţit că ministerul este ameninţat să cază, m-am înţeles cu şeful meu, care este foarte devotat acestui minister pentru că şi el şi eu facem ce voim, iară ca ministerul să ne facă nici o observare, pentru că are trebuinţă de şeful meu şi acesta are trebuinţă de mine, am pus pe unii să răspîndească vorba că roşii sunt nişte nebuni, ambiţioşi, pasionaţi, care vor să dărîme orice minister ce nu este al lor, care ţine ţara în dezordine şi anarhie ca să nu poată nimeni sta la putere, care răspîndesc în public ideile cele mai greşite şi exagerate ca să nu fie niciodată mulţumit de lucrările guvernului, cari...</p>
<p n="ROM015288">— Prea bine ! întrerupse Manomar.</p>
<p n="ROM015289">— Cari fac totdeuna gura mare ca să-i auză publicul şi încolo nu sunt buni de nimic, pentru că sunt nişte smintiţi fără seriozitate şi fără idei practice, cari aruncă asupra oamenilor capabili de cari se tem şi pe cari nu-i pot combate pe faţă calomniile cele mai grele ca să-i înnegrească în ochii oamenilor celor lesne crezători, cari...</p>
<p n="ROM015290">— Bravo, Talersterst ! strigă rîzînd Manomar.</p>
<p n="ROM015291">— Cari depărtează din gaşca lor pe toţi aceia cari nu se închină înaintea lor şi nu urmează orbeşte urele şi patimele lor, declarîndu-i de antiliberali, de apostaţi, de renegaţi şi de inamici ai naţiunii ; cari speculează toate simtimentele cele frumoase spre a strînge bani, spre a pune ura între oameni, spre a fi aplaudaţi de oamenii simpli, făcîndu-i să crează că numai ei sunt mari, învăţaţi, patrioţi, şi că ei singuri pot să mînuiască ţara ; cari...</p>
<p n="ROM015292">— Bravo ! Talersterst, bravo ! întrerupse iară Mano-mar cu faţa plină de bucurie.</p>
<p n="ROM015293">— Cari au făcut din presă, din jurnale un scandal din cele mai grozave, aruncînd tuturor injurii neauzite, făcînd pe cine vor ei trădători, şi vînzători, aruncînd discordia în familii, tîrînd pe miniştri în noroi, îndemnînd pe public să se revolte în contra autorităţilor, aruncînd în spirite dezordinea şi anarhia, şi nerăspîndind nici o idee practică, nici o învăţătură folositoare. Oamenii aceştia încurcă lucrurile, opresc ţara de a fi organizată, ca să facă a se crede că fără dînşii ţara nu poate merge înainte ; şi ei sunt numai nişte intriganţi plini de ure şi de patime, ambiţioşi fără capacitate, gata să răstoarne tot spre a se ridica ei. A ! ce zici de acest plan ? Nu e aşa că este minunat ?</p>
<p n="ROM015294">— Minunat ! admirabile ! răspunse Manomar; şi a izbutit acest plan, ai ?</p>
<p n="ROM015295">— Eu nu crez nimic din acestea, dar cum să nu izbutească un asemine plan, zise Talersterst.</p>
<p n="ROM015296">— Bravo ! strigă Manomar, aşadar merg lucrurile de minune ?</p>
<p n="ROM015297">— De minune, răspunse Talersterst ; cum nu era să impresioneze o asemenea descriere ? am făcut-o într-adins ca să sperie mult, să fugă toţi de dînşii, să piarză orice credit şi să nu poată veni la minister. Ce poate aştepta cineva cînd ar veni la putere aceşti oameni, aşa după cum i-am descris eu ? Negreşit că fiecare prevede că ţara va cădea în cea mai grozavă anarhie, că ei sunt incapabili d-a guverna. Dar să nu iasă vorbă, căci poate să avem trebuinţă de dînşii, cine ştie ?</p>
<p n="ROM015298">— Fii pe pace, şi apoi tot această propagandă o fac şi eu prin oameni de ai mei, buni de gură, cari spun despre dînşii tot ce le trece prin minte. Dar daca vine dreapta la putere ? Nu este mai rău pentru noi, atuncea ? adăugă Manomar cam îngrijit şi mişcînd capul.</p>
<p n="ROM015299">— Nu te teme ; aceasta este a doua parte a planului, răspunse Talersterst, voi face şd pentru reacţionari ceea ce am făcut şi pentru roşii, pe care i-am înnegrit pe cît am putut. Voi zice că boierii sunt vrăjmaşii de moarte ai Unirii ş-ai Convenţiunii, că sunt în înţelegere cu străinii şi vor să le vînză ţara, că sunt hotărîţi să împiedice şi să încurce orice guvern ca să descurageze ţara şi s-o facă a crede că numai ei singuri ştiu să guverneze, că vor să răstoarne starea de lucruri de astăzi ca s-aducă iară starea cea veche împreună cu candidaţii lor şi, în fine, voi arunca asupra lor cele mai grele învinovăţiri ce voi găsi în felul acesta, şi atunci ministerul rămîne desigur şi noi rîdem şi de unii şi de alţii şi ne facem treburile noastre. Iată planul tot, la care să mă ajuţi şi tu, aducînd pe fiecare zi nuvele care să întărească zisele mele, dar să te fereşti a nu ne da de gol, căci o păţim ; ne stricăm cu toţi, şi înţelegi bine că aceasta nu ne vine la socoteală.</p>
<p n="ROM015300">— Mai este vorbă, zise Manomar, sculîndu-se după scaun şi frecîndu-şi mîinile de bucurie ; trebuie să lucrăm cu mare prudinţă, căci, negreşit, de unde ştim noi ce se poate întîmpla, şi toată ştiinţa noastră este de a putea fi bine cu toţi, ca să nu pierdem funcţiunile şi prin urmare foloasele ce ele ne aduc. Nu am dreptate ?</p>
<p n="ROM015301">— Aşa crez şi eu că trebuie să facem, pentru că acesta este singurul mijloc d-a ne asigura poziţiunea noastră, pe de o parte înnegrind pe cît putem şi pe unii şi pe alţii, iară pe alta făcîndu-i să crează pe toţi că le suntem devotaţi. în faţa lor, eu sunt bine şi cu unii şi cu alţii ; cînd vorbesc cu boierii, zic despre roşii tot ce-mi trece mai rău prin minte ; cînd mă întîlnesc cu roşii, zic despre boieri toate grozăviile ; şi cu chipul acesta înţelegi că oricare ar veni 1a putere o să ne crează d-ai lor şi o să ne îmbrăţişeze ; însă pentru aceasta trebuie să lucrezi cu mare iscusinţă.</p>
<p n="ROM015302">— Să vezi, răspunse Manomar, nici nu poţi face altfel ; căci cu cine trebuie să te hotărăşti a merge ? şi apoi nu este o nebunie sau mai bine o curată neghiobie ca să mergi orbeşte cu unii ? să te urci cu dînşiiji să cazi cu dînşii ? şi pentru că doi sau trei vor să meargă cu principe, trebuie şi noi să ne ţinem legaţi de dînşii ? Şi apoi nu văz nicidecum această trebuinţă. Oricari să fie, cînd vor veni la putere, ei tot au trebuinţă de noi, chiar dacă noi ne-am fi depărtat de dînşii. Iată-mă eu, pentru ce să merg mai departe ? N-aveam nici idee despre politică, şi nici nu mi-a trecut vreodată prin minte c-o să devin om politic. Dar într-o zi am plecat cu roşii şi fără să ştiu pentru ce n-am plecat cu boierii. Eu am strigat pentru dînşii, ei au strigat pentru mine, şi am ajuns să fiu cunoscut; atunci am văzut că sunt şi eu ceva, şi m-am hotărît să merg cu dînşii, pentru că i-am văzut tari; atunci însă am voit să fiu ceva mai mult, am voit să merg mai departe. M-am făcut şi eu ambiţios pentru că pe toţi împregiurul meu i-am văzut ambiţioşi, lucru care astăzi mi se pare foarte firesc. Vorbim pentru patrie şi în numele patriei, dar asta nu te foloseşte decît ca să ajungi ceva spre a te folosi cu adevărat atunci. în fine, prin aceste mijloace şi cu ajutorul lor, am ajuns ceea ce sunt, după cum ştii prea bine. Dar nu ar fi fost o nerozie din partea mea, să-mi las şi eu funcţiunea dacă ei s-au retras ? şi apoi funcţiunea mea nu este însemnată. Mărturisesc cu sinceritate că ei sunt nebuni, fac gură mare şi treabă puţină, şi cu cît ar fi stat mai mult la putere cu atît s-ar fi încredinţat toţi că nu ştiu să guverneze. Am trăit cu dînşii şi îi cunosc bine, pe oamenii capabili şi independinţi nu-i suferă între dînşii, pentru că vor să domineze, să fie numai ei şi să aibă instrumente, oricine ar fi. Iacă, te asigurez că dacă ministerul acesta va cădea din nefericire, mă voi duce iară la dînşii, şi mă vor primi cu braţele deschise, pentru că mă voi arăta pocăit, şi voi face ceea ce-mi vor zice, pînă mi-o veni apa la moară. Nu am dreptate şi nu este adevărat ? Ce zici ?</p>
<p n="ROM015303">— Foarte adevărat, şi astfel fac şi eu, răspunse Talersterst, care îşi făcu din nou toaleta, gătindu-se să iasă. Ascultă, adaugă el, toate acestea sunt bune şi frumoase, dar am trebuinţă de parale şi o să te rog pe tine să mă împrumuţi iară, pînă mi-o intra ceva bani. Să-mi dai cincizeci de galbeni.</p>
<p n="ROM015304">— Nu am nici o para în casă ; a trebuit să plătesc ieri două poliţe.</p>
<p n="ROM015305">— Dacă vrei, îmi găseşti.</p>
<p n="ROM015306">— Am nişte bani ai statului, şi cum poci lua dintr-înşii ? Dacă ministerul cade ?</p>
<p n="ROM015307">— Dacă este numai aceasta, apoi fii pe pace ; voi trece pe la tine la şase ore, pentru că-mi trebuie negreşit deseară.</p>
<p n="ROM015308">— Aide să ieşim, să mă laşi la şeful meu, ca să aflu ce i-a spus ministrul, şi deseară apoi ne întîlnim 1 a otel ca să supăm.</p>
<p n="ROM015309">După aceasta ieşiră amîndoi, fără ca Talersterst să mai intre în salon spre a vedea pe femeia sa.</p>
<p n="ROM015310">Mîndri, veseli şi săritori, Colan, cel arătos, cu degetul cel mare atîrnat de tăietura giletei de ia umăr şi cu capul în sus, mişcîndu-l la dreapta şi la stînga, Paloti, cu gherocul închis la piept şi cu mînile în buzunarele de la spate, Gogor, cu pălăria cam într-o parte şi adusă înainte, cu gherocul dat în lături la piept şi cu amîndouă degetele cele mari băgate în tăietura giletei de la subţioară, intrară cîtetrei, unul după altul, vorbind, cîntînd şi rîzînd, la Forian, unde mai multe persoane era strînse împregiurul unei mese. Nimic nu era mai pitoresc, mai bizar şi mai original decît grupa formată d-aceste persoane, cu deosebitele lor poziţiuni, costume, figure şi mişcări. Unii sta în picioare, ţiind ceva într-o mînă adusă la piept şi cu alta întinsă spre masă ; alţii şedea pe scaun, sau drepţi cu 'mînele sub masă şi cu ochii în jos, sau cu cotul pe masă, rezemîndu-şi capul pe mînă şi cu altă mînă întinsă pe masă, sau cu amîndouă coatele pe masă, şi ţiindu-şi fruntea cu mînele ; unii iară stînd în picioare pe la spatele altora, plecîndu-se cîteodată spre masă, ridicîndu-se, făcînd cîţiva paşi în cameră şi întorcîndu-se iară la masă. Aceste persoane era necontenit în mişcare, care cu capul, care cu mînile, care cu picioarele, care cu toate împreună ; sau se ridica puţin pe scaun şi se trîntea iară, mişcînd scaunul înainte sau îndărăt, sau se pleca pe masă ori se trăgea îndărăt cu o mare iuţeală, sau amesteca ceva repede cu mînile, ori răscolea cu convul-siune ceva pe masă şi scotea o foiţă pe care o apropia, ascunsă în palmă, de ochi, sau o băga sub masă ca s-o vază, ori o împingea deodată înainte fără să se uite la dînsa ; alţii odată se depărta repede de masă, se întorcea ori sărea pe scaun, lua foiţa după masă, o rupea şi da o lovitură cu piciorul pe parchet sau cu mîna pe masă. Costumele şi figurile nu era asemenea mai puţin bizare, unii avea haina ridicată în sus şi dată pe spate ; alţii avea strînse mînecile hainei lor pînă aproape de cot, lăsînd să se vază cămaşa ; cîţiva scoseseră haina rămîind numai în giletă şi cămaşă, pe unii îi vedeau cu gileta deschisă de tot la piept, pe alţii fără guler şi legătură, unii luaseră pe spate o haină de casă sau un şal, şi alţii scoseseră pe jumătate sau de tot cîte o cizmă, ca să libereze puţin piciorul dintr-o închisoare prea strîmtă.</p>
<p n="ROM015311">Figurile avea deosebite expresiuni cari se schimba pe fiecare minut ; vedeai unele posomorite, triste, surîzînd deodată ; altele vesele, posomorîndu-se iară deodată ; unele încreţea fruntea sau strîngea sprîncenele, altele îşi muşca buzele sau deschidea ochii mai mari ; pe unele citeai curiozitatea, neodihna, aşteptarea ; pe altele supărarea, pe cîteva mulţumirea şi bucuria ; unele era mîndre şi îngîmfate, altele umilite şi plouate.</p>
<p n="ROM015312">Aceste persoane nu era mute, dar era foarte absorbite, căci vorbea puţin ; şi aci domnea o tăcere adîncă, aci izbucnea deodată exclamaţii, rîsuri, strigăte, monosilabe zgomotoase, şi apoi urma iară o tăcere absolută. Cînd vorbea, însă, auzeai o limbă neînţeleasă, necunoscută şi neînsemnată încă între limbele vorbite de oameni pe faţa globului. Această limbă însă era vorbită de persoanele dimpregiurul mesei, care părea a fi oameni, şi ascultîn-du-le de mai multe ori, observai că această limbă are vorbele sale, are vocabularul său, are gramatica sa, are expresiunile sale proprii, precum : paroli, maz, pace, îndoită, colţuri, ochiul, sonica, arbur, setleva, mare, trei pe margine, figură, ikenleva, în faţă cvarta de rigă, terză de nouă ochi, cvartă majoră, cinci şi cincisprezece, terză de dame, patrusprezece aşi, treizeci ochi, terzâ de vaiet şi multe alte aseminea cuvinte cabalistice.</p>
<p n="ROM015313">Dar ce făcea aceste persoane, şi ce era pe acea masă, care le absorbea atît de mult, le mişca, le schimba fizionomia şi le făcea să vorbească această limbă ? Masa era lungă şi avea o înfăţişare foarte originală, şi, fără descrierea sa, tabloul ar fi incomplect. Ceea ce-ţi izbea ochii mai întîi era dezordinea cea mare după această masă, unde unul care n-ar fi fost iniţiat în această ştiinţă cabalistică n-ar fi putut înţelege nimic. Galbeni, lire, ludovici, icosari, sfanţi, se afla înaintea fiecăria persoane şi era necontenit în mişcare către un punf, unde era mai multă monedă, care aci s-adăoga, aci dispărea, către centrul mesei era înaintate o mulţime de foiţe cu punturi roşii şi negre, sau cu figure, unele era singure, pe faţă sau întoarse, cu galbeni dasupra, la mijloc sau cu unul pe jumătate ascuns sub dînsa, altele era adunate două-trei la un loc, îndoite la mijloc, sau la colţuri ; pe lîngă aceste cărţi se afla bucăţi de cretă, puţin cam lungi, unele rotunde, altele în patru colţuri, cu o parte ascuţită şi cu alta înfăşurată în hîrtie aurită ; aceste bucăţi de cretă era însoţite de mici perioare rotunde ; împrejurul acestor instrumente era scrise pe un postav verde o mulţime de cifre şi socotele, formînd o linie lungă în dreptul fie-cării persoane care însemna o cifră, trăgea peste dînsa o linie, repeta această operaţie de mai multe ori, apoi ştergea tot sau o parte, şi iară însemna ; pe marginea de jur-împrejurul mesei, se afla o mulţime de acele foiţe, amestecate, strînse, răspîndite, rupte, luate în mînă şi aruncate iară.</p>
<p n="ROM015314">Cînd cele trei cunoştinţe ale noastre, Gogor, Paloti şi Colan, se prezintară înaintea acestor persoane, absorbite în frumoasa lor ocupaţiune, şi făcură fiecare cuvenitele salutări amabile, graţioase, unele nici nu se uitară la dînşii, altele ridicară capul, îi priviră şi-l plecară iară pe masă, cîteva le răspunseră c-o mişcare din cap şi c-o uşoară zîmbire. Ei se îndreptară către un personagiu în vîrstă, înaintea căruia se plecară fiecare pe rînd, mai mult unul, altul mai puţin, şi toţi strînseră mîna, adăogînd expresiunea de respect : sărut mîna, cocoane Tache, sau numai coconule. Acesta, după respectul ce i se arăta, după vîrsta sa, şi mai cu seamă după costumul de casă ce avea, o căciuliţă de catifea neagră, c-un ciucure în mijloc, o haină largă iară de catifea d-aceeaşi culoare, o legătură roşie la gît, pantaloni largi, cu oantofi în picioare, şi c-un lung ciubuc în mină, părea să fie stăpînul casei, într-adevăr, era coconul Tache Forian.</p>
<p n="ROM015315">Îndată apoi ei îşi lăsară pălăriile, îşi băgară mîna prin buzunare şi se repeziră către masă, după ce Gogor zise lui Paloti, care rămase mai îndărăt :</p>
<p n="ROM015316">— Este cam tîrziu.</p>
<p n="ROM015317">— A ! iacă şi strălucitul Gogor, zise cineva.</p>
<p n="ROM015318">— Sărut mîna, nene, răspunse Gogor ; nene era expresiunea sa obicinuită de mîngîiere.</p>
<p n="ROM015319">— Taie cărţile, căci poate să vii cu noroc.</p>
<p n="ROM015320">— Gogor şi noroc, nu rimează împreună, zise altul.</p>
<p n="ROM015321">— Gogor... rimează... cu... amor, adăugă stăpînul casei.</p>
<p n="ROM015322">— Bravo ! cocoane Tache, strigară deodată mai mulţi.</p>
<p n="ROM015323">— Şi este foarte nimerit, de minune, adăugă Gupidon ; ha... ha... ha... ce bine este zis !</p>
<p n="ROM015324">— Eşti nemuritor, cocoane Tache, zise Paloti, apropiindu-se înaintea lui cu admiraţie. Aşa este, urmă el rîzînd, Gogor este totdeauna amorezat, dar bietul băiat este nenorocit în amor.</p>
<p n="ROM015325">— Apoi să vedeţi, răspunse coconul Tache, trăgînd de cîteva ori din ciubuc, la Gogor... răspunde amor... dar răspunde şi ...duce dor...</p>
<p n="ROM015326">— Bravo ! strigară şi bătură din palme toţi.</p>
<p n="ROM015327">— Ce spirit !</p>
<p n="ROM015328">— Ce frumos !</p>
<p n="ROM015329">— Foarte bine zis !</p>
<p n="ROM015330">— Minunat !</p>
<p n="ROM015331">— Admirabil !</p>
<p n="ROM015332">— Unul este coconul Tache Forian !</p>
<p n="ROM015333">— Scrie şi p-acesta !</p>
<p n="ROM015334">— Merită să fie scrisă ! ziseră mai toţi din casă, afară de cîţiva cari era cu totul absorbiţi de joc.</p>
<p n="ROM015335">— Ce zici tu, Setor dragă, este frumoasă această... tu ai mult spirit... şi înţelegi ce este frumos.</p>
<p n="ROM015336">— S-o scrii, nene, spiritul este rar la noi, mai rar şi decît banii, cari astăzi este lucrul cel mai rar.</p>
<p n="ROM015337">— Adică... nu ştiu de ce zici... că banii sunt rari.</p>
<p n="ROM015338">— Aşa este, cocoane Tache, ziseră mai mulţi.</p>
<p n="ROM015339">— Toată lumea o zice, adăugară alţii.</p>
<p n="ROM015340">— Toată lumea ! repetară mai toţi.</p>
<p n="ROM015341">— Astea sunt vorbe... zise coconul Tache, una se zice şi alta se face... eu vă văz pe toţi cu bani... aveţi birje cu ziua... sunteţi îmbrăcaţi ca baronii... mîncaţi totdeuna bine... petreceţi în toate serile... şi jucaţi cărţi regulat... cum faceţi acestea dacă nu sunt bani ?</p>
<p n="ROM015342">— Facem datorii, răspunse Cupidon.</p>
<p n="ROM015343">— Nu zic de cei care au moşie... căci moşia se preface în bani... nici de acei cari au slujbă... căci slujba nu lasă punga goală... dar de aceia cari n-au nimic.</p>
<p n="ROM015344">— Avem credit, ziseră cîţiva, şi creditul este avere mare.</p>
<p n="ROM015345">-— Care se pierde cînd n-ai nimic... răspunse coconul Tache, mă gîndesc de mulţi ani... să dezleg această problemă... foarte încurcată... să trăieşti şi să cheltuieşti... fără să moşteneşti sau să munceşti...</p>
</sample>
<sample><p n="ROM015472">— Cunoaştem, cunoaştem.</p>
<p n="ROM015473">— Şi ceea ce le spune ?</p>
<p n="ROM015474">— Ne închipuim.</p>
<p n="ROM015475">— Inima lui, viaţa lui, starea lui, el sacrifică tot la picioarele lor.</p>
<p n="ROM015476">— Frumoasă declaraţie, zise Forian.</p>
<p n="ROM015477">— Amorul lui este mare ca lumea, va face toate sacrifícele pentru angelul vieţii sale, şi alte multe d-acestea, pe care eu nu le pot spune ca dînsul.</p>
<p n="ROM015478">— Ştim de mult aceasta.</p>
<p n="ROM015479">— Închipuiţi-vă pe Colan făcînd o declaraţie, trebuie să mori de rîs, zise Fumurescu.</p>
<p n="ROM015480">— Ha ! ha ! ha ! ce frumuseţe ! strigă Colan.</p>
<p n="ROM015481">— Dar isprăveşte, Colan, îi zise coconul Tache, nerăbdător.</p>
<p n="ROM015482">— În sfîrşit, să vă spui, Gogor oftează şi este topit după cara mia, după anima mia, după Serini.</p>
<p n="ROM015483">— Serini ? strigară toţi.</p>
<p n="ROM015484">— Serini ? întrebă Forian, apropiîndu-se cu mirare de Colan şi uitîndu-se cu ochii deschişi mari la Gogor.</p>
<p n="ROM015485">— Serini ? întrebă, asemenea, coconul Iancu, sculîndu-se repede dupe scaun şi uitîndu-se cu mirare cînd la Colan, cînd la Gogor, cînd la Forian.</p>
<p n="ROM015486">— Serini ? Gogor glumeşte, zise Cupidon, c-un aer de îndoială, puindu-se iară în dreptul oglindei.</p>
<p n="ROM015487">— Nu se poate, zise coconul Iancu.</p>
<p n="ROM015488">— - Nu este aşa că nu se poate, nene Iancule ? adăugă Forian, îndreptîndu-se către acesta, care părea a fi tulburat. Nu se poate, urmă Forian. O, Serini ! adorabilă Serini ! încîntătoare Serini !</p>
<p n="ROM015489">— Un angelo divino ! strigă Colan, ridicînd capul şi mínele în sus. A ! ce femeie !</p>
<p n="ROM015490">— Adevărul este că e preafrumoasă, ziseră mai mulţi.</p>
<p n="ROM015491">— Preafrumoasă, repetară alţii.</p>
<p n="ROM015492">Trei persoane era impresionate d-aceste laude cari se făcea despre Serini : conu Iancu, Forian şi Gogor ; la fiecare vorbă pentru Serini, ei se uita unul la altul, zîmbea de bucurie şi le strălucea ochii de fericire.</p>
<p n="ROM015493">— Dar tu ce zici, Fumurescule ? îl întrebă Cupidon, ce zice inima ta ? Nici o dorinţă ?</p>
<p n="ROM015494">— Adică mai bine ce zice punga mea ! Deocamdată nimic, cu desăvîrşire nimic ; dar dumneata, nene Cupidon ?</p>
<p n="ROM015495">— Cît despre mine, nimic pentru aceasta ; inima mea este dusă în altă parte.</p>
<p n="ROM015496">— Ar fi mai adevărat să zici în mai multe părţi, întrerupse Forian.</p>
<p n="ROM015497">— Am uitat pe toate pentru Malvina. O ! sunt nebun !</p>
<p n="ROM015498">— Ce nume frumos, zise coconul Tache, este luat din Ossian.</p>
<p n="ROM015499">— Foarte frumos nume, repetară mai mulţi.</p>
<p n="ROM015500">— Dar ea este frumoasă ! şi cîte greutăţi ! cîte piedice ! strigă Cupidon.</p>
<p n="ROM015501">— Amorul fără piedice nu are nici un farmec, zise Forian.</p>
<p n="ROM015502">— Dar cînd sunt prea mari, este un chin de moarte.</p>
<p n="ROM015503">— Pentru tine însă pînă acum n-au fost piedice pe care să nu le învingi.</p>
<p n="ROM015504">— Dar acum sunt prea mari. Privigherea bărbatului ei, bănuielile femeii mele, gelozia unei amante vedhi, lipsa de parale multe...</p>
<p n="ROM015505">— Am auzit însă că bărbatul este nerod, zise Fumu-rescu.</p>
<p n="ROM015506">— Acesta este adevărat, zise Cupidon.</p>
<p n="ROM015507">— Avantagie mare ! zise Forian; dar te duci ? întrebă el pe Cupidon, care-şi pusese pălăria în cap şi se uita în oglindă, potrivindu-şi barba, cravata şi hainele.</p>
<p n="ROM015508">— Mănînc astăzi la Filovinos.</p>
<p n="ROM015509">— Mai iată un adorator al sexului frumos, zise Burton.</p>
<p n="ROM015510">— Şi al vinului bun, adăugă Forfanteron.</p>
<p n="ROM015511">— Amorul şi vinul merg totdeuna împreună, zise Forian zîmbind ; Anacreon a cîntat : Vino, frumuseţe, vino cupă plină.</p>
<p n="ROM015512">— Şi multe istorii are Filovinos, zise coconul lancu ; trăieşte foarte bine.</p>
<p n="ROM015513">— Dar cum s-a sfîrşit cu Serini ? întrebă Setor.</p>
<p n="ROM015514">— Să lăsăm în pace pe Gogor, el e destinat să ofteze, zise rîzînd Fumurescu. Deseară este bonificiul frumoasei Serini.</p>
<p n="ROM015515">— Bine zici, strigară mai mulţi, să cumpărăm buchete.</p>
<p n="ROM015516">— Să-i aruncaţi şi din partea mea două, zise Forian.</p>
<p n="ROM015517">— Da, da, repetară toţi.</p>
<p n="ROM015518">— Ascultaţi dar o scrisoare a mea către Serini, adaugă el după un moment de tăcere, îndreptîndu-se către biu-rou, şi trăgînd o cutie din care scoase cîteva pagini scrise.</p>
</sample>
<sample><p n="ROM015490">— Adevărul este că e preafrumoasă, ziseră mai mulţi.</p>
<p n="ROM015491">— Preafrumoasă, repetară alţii.</p>
<p n="ROM015492">Trei persoane era impresionate d-aceste laude cari se făcea despre Serini : conu Iancu, Forian şi Gogor ; la fiecare vorbă pentru Serini, ei se uita unul la altul, zîmbea de bucurie şi le strălucea ochii de fericire.</p>
<p n="ROM015493">— Dar tu ce zici, Fumurescule ? îl întrebă Cupidon, ce zice inima ta ? Nici o dorinţă ?</p>
<p n="ROM015494">— Adică mai bine ce zice punga mea ! Deocamdată nimic, cu desăvîrşire nimic ; dar dumneata, nene Cupidon ?</p>
<p n="ROM015495">— Cît despre mine, nimic pentru aceasta ; inima mea este dusă în altă parte.</p>
<p n="ROM015496">— Ar fi mai adevărat să zici în mai multe părţi, întrerupse Forian.</p>
<p n="ROM015497">— Am uitat pe toate pentru Malvina. O ! sunt nebun !</p>
<p n="ROM015498">— Ce nume frumos, zise coconul Tache, este luat din Ossian.</p>
<p n="ROM015499">— Foarte frumos nume, repetară mai mulţi.</p>
<p n="ROM015500">— Dar ea este frumoasă ! şi cîte greutăţi ! cîte piedice ! strigă Cupidon.</p>
<p n="ROM015501">— Amorul fără piedice nu are nici un farmec, zise Forian.</p>
<p n="ROM015502">— Dar cînd sunt prea mari, este un chin de moarte.</p>
<p n="ROM015503">— Pentru tine însă pînă acum n-au fost piedice pe care să nu le învingi.</p>
<p n="ROM015504">— Dar acum sunt prea mari. Privigherea bărbatului ei, bănuielile femeii mele, gelozia unei amante vedhi, lipsa de parale multe...</p>
<p n="ROM015505">— Am auzit însă că bărbatul este nerod, zise Fumu-rescu.</p>
<p n="ROM015506">— Acesta este adevărat, zise Cupidon.</p>
<p n="ROM015507">— Avantagie mare ! zise Forian; dar te duci ? întrebă el pe Cupidon, care-şi pusese pălăria în cap şi se uita în oglindă, potrivindu-şi barba, cravata şi hainele.</p>
<p n="ROM015508">— Mănînc astăzi la Filovinos.</p>
<p n="ROM015509">— Mai iată un adorator al sexului frumos, zise Burton.</p>
<p n="ROM015510">— Şi al vinului bun, adăugă Forfanteron.</p>
<p n="ROM015511">— Amorul şi vinul merg totdeuna împreună, zise Forian zîmbind ; Anacreon a cîntat : Vino, frumuseţe, vino cupă plină.</p>
<p n="ROM015512">— Şi multe istorii are Filovinos, zise coconul lancu ; trăieşte foarte bine.</p>
<p n="ROM015513">— Dar cum s-a sfîrşit cu Serini ? întrebă Setor.</p>
<p n="ROM015514">— Să lăsăm în pace pe Gogor, el e destinat să ofteze, zise rîzînd Fumurescu. Deseară este bonificiul frumoasei Serini.</p>
<p n="ROM015515">— Bine zici, strigară mai mulţi, să cumpărăm buchete.</p>
<p n="ROM015516">— Să-i aruncaţi şi din partea mea două, zise Forian.</p>
<p n="ROM015517">— Da, da, repetară toţi.</p>
<p n="ROM015518">— Ascultaţi dar o scrisoare a mea către Serini, adaugă el după un moment de tăcere, îndreptîndu-se către biu-rou, şi trăgînd o cutie din care scoase cîteva pagini scrise.</p>
</sample></samples>