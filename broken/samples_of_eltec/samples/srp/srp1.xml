<?xml version="1.0" encoding="UTF-8"?>
<samples n="SRP18790">
<sample><p n="SRP18790306">— А што му, брате, пијеш у здравље? Која нам је вајда од његова здравља, кад он не види шта се ради ? Момци његових старешина гађају из пиштоља проју кад им се где у селу изнесе за ручак; или се њоме котрљају као оно котрљем весели људи у белу недељу; изнесе ли им се погача, па им ни она није по вољи, они се потегну погачом за пројом, и вичу:</p>
<p n="SRP18790307">— Бежи, пројо, узјаха те погача!</p>
<p n="SRP18790308">Ето то је додијало народу, па се буни!</p>
<p n="SRP18790309">У то допаде Амиџа сав каљав, на некаквом сељачком кљусету, а био је још с некима отишао да некако утиша бунтовнике.</p>
<p n="SRP18790310">— Шта је то, Амиџа, весео био, камо твој коњ ? упита Кнез.</p>
<p n="SRP18790311">— Чудан си ти, Господару, одговори Паштрмац: — одовуд људи иду да и твоје коње узму, а ти питаш где је мој ?</p>
<p n="SRP18790312">— Како би било да се ја уклоним? упита Милош своју околину, после малог ћутања.</p>
<p n="SRP18790313">— Ни с места се не мичи, Господару! рече Вучић: — Овој земљи ваљаш ти, да је браниш од хале и вране с поља, а унутра поткрати рукаве старешинама, па ће се народ одмах стишати!</p>
<p n="SRP18790314">— А хоћеш ли ићи ти, да ту буну утишаш? упита га Кнез.</p>
<p n="SRP18790315">— Хоћу ! али да ми даш власт да малко учовечам и старешине и њихове момке!</p>
<p n="SRP18790316">— Иди ! па што год учиниш — учињено је!</p>
<p n="SRP18790317">Вучић оде ; и на Опленцу разби Ђака и утиша буну.</p>
<p n="SRP18790318">Једном Кнез прими на трему посланика од великога једнога владаоца. Посланик, после обичних поздрава и разговора, почне нешто опоро у име цара свога приговарати Кнезу, Милош порумени у лицу, погледа мало на страну, и рекне :</p>
<p n="SRP18790319">— Ако твој цар жели да има у Крагујевцу кога који ће чинити све по његовој вољи, нека пошље једнога свога ђенерала (а има их доста, Богу хвала!) па нека му заповеди да данас вас дан гледа уз Лепеницу, сутра — низ Лепеницу, а преко сутра — вас дан на Сушицу ! Али мене нека остави да се договарам с овим измученим народом; па што нађемо ми да је добро нама, нека је добро и њему!“....</p>
<p n="SRP18790320">Не зна се, јесу ли тумачи ово верно превели посланику, али се зна да је посланик, после тога, био много блажи.</p>
<p n="SRP18790321">За столом, Кнез обично ставља себи с десне стране млађега сина кога је звао Мања, а с леве — Милана. До Мијаила је најчешће седео Архимандрит Мелентије, па Аврам Петронијевић, или Милутин Гарашанин (кад је у Крагујевцу), па кнез Васа, и други, а до Милана — Давидовић, Амиџа, и даље редом. Доле у заставу према домаћину, седао је обично Вучић.</p>
<p n="SRP18790322">Кнегиња Љубица, у то доба, још није седала с Кнезом за сто. Она је, с другим госпођама и девојкама, служила око стола. „Мушка рука, вели један очевидац, за време ручка није смела ништа послушати око стола.“</p>
<p n="SRP18790323">Чим Кнез седне, једна би девојка, или млâда, донела и ставила пред њега врућу проју или врућу погачу, и на њој струк босиљка, а друга би донела две куване кокошке. Од тих кокошака, Кнез би одсекао батак, крило, или други који режањ , и пружио би ономе кога најволи, назвавши га каквим особитим именом. И од своје проје, или погаче, одломио би он парче и послао оном кога жели да одликује.</p>
<p n="SRP18790324">Кнез је миловао надевати особита имена људима с којима има посла; после их је обично звао тим именима. Тако су постала имена: Амиџа (Сима Паштрмац), Баћа (Паун Јанковић), Русијан (Јакшић), Игуман (Живановић), Вучић и Газда (Тома Перишић), Мања (Кнез Мијаило док је био мали), итд.</p>
<p n="SRP18790325">За време ручка , или који прича што из свога живота , или неки од писмених људи казује шта је читао у новинама, или се претресају каква државна питања, или се, понекад, збија шала.</p>
<p n="SRP18790326">— Море Газда! рекне једном Кнез Вучићу: — баш срамота! Ти си у мојој служби толико време, па још идеш у сукненим чакширама, а јучашње моје чибугџије обукоше се у чоху и у свилу. Зашто се и ти не оденеш боље ?</p>
<p n="SRP18790327">— Господару ! одговори Вучић: — Ја сам у твојој служби, и ти велиш да ја добро служим; а моје су чакшире у мојој служби, и оне мене лепо служе !</p>
<p n="SRP18790328">— Чиниш 'волико , и чакшире ћеш променити, а памет не ћеш! рекне Кнез, малко незадовољан Вучићевом упорношћу.</p>
<p n="SRP18790329">Тек кад Кнез устане, поставља се сто на ново, те руча Кнегиња са женама.</p>
<p n="SRP18790330">По ручку, Кнез легне да малко трене. За то време момци, везавши мараме на дугачке мотке, машу око конака те разгоне врапце који својим цвркутањем не дају човеку заспати.</p>
<p n="SRP18790331">Чим устане од спавања, Милош се умије, и моли се Богу као и јутром. Иза тога изађе на трем и седне. Докле му чибугџија приноси распаљен чибук, дотле кавеџија, на сребрну послужавнику , донесе филџане, зарфове, и ибрик с кавом. Све је то покривено богато извезеним и златним ресама поднизаним покровцем. Чибугџија, предавши Кнезу чибук, дигне онај покровац, пребаци га кавеџији преко рамена , налије у филџан каве, утне филџан у зарф, и наслужи Господару.</p>
<p n="SRP18790332">Кад попије каву , Кнез продужава рад који је радио пре ручка.</p>
<p n="SRP18790333">Ни множина ни разноврсност послова, ни озбиљност оних прилика, не сметаху Кнезу да се некад и слатко пошали. Чисто као да му је та шала требала за неки одмор од тешких брига и многих послова.</p>
<p n="SRP18790334">Један његов чиновник, врло уредан и поштен човек, већ додија дружини страсном својом симпатијом спроћу једне стране државе. Што год из те земље долази — све је цвеће и ковиље, све је дивота и красота, а што бива на другом месту — зло је и наопако !</p>
<p n="SRP18790335">Једнога дана долети татарин из Београда, и донесе велики један пакет. Отвори се, а то велики орден ономе чиновнику од владаоца оне земље коју он толико хвали. Примајући орден , чиновник, весео, рекне својим друговима:</p>
<p n="SRP18790336">— Видите ли, како та држава зна за своје пријатеље!</p>
<p n="SRP18790337">Брже боље обуче се, обеси о врат нови орден, и оде Кнезу да се представи као нови командер. Кнез га прими лепо ; честита му орден пријатељски, и, после дугог дивљења и разгледања тога царскога дара, упита :</p>
<p n="SRP18790338">— Шта ли је то шарено по тој траци, као да нешто пише?</p>
<p n="SRP18790339">Командер загледа боље, и .... кнежева му се соба окрете око главе ! На траци пише:</p>
<p n="SRP18790340">„Орден од Баба-Јане из Бушинаца , за поједене цицваре“...</p>
<p n="SRP18790341">Гњевни командер тргне овај знак несташне шале, и баци га кроз прозор, па стругне кући, и неколико дана после тога није изилазио међу људе!</p>
<p n="SRP18790342">Целу ту игру склопили су људи из најближе кнежеве околине са знањем и одобрењем кнежевим. Милош је хтео да се тако свечано насмеје човеку који „живи о шумадинској проји а хвали бечку земичку“ !...</p>
<p n="SRP18790343">Вук Караџић у то доба беше још млад и незнатан, а у околини Кнеза Милоша среташе се он с једне стране с људма окићеним ратном и управничком славом, а с друге — с научницима из великих школа. Ни међу првима ни међу другима, њега не чекаше раскрчено место; али га он, при свем том, заузимаше по праву свога ђенија, по сили оне обнове народнога духа коју је, радом својим, већ био започео даровити Јадранин.</p>
<p n="SRP18790344">Милошеви доглавници, све чеда ратне среће и управничких заслуга, некад са жаљењем гледаху дрскога самоука који, не упивши никаквих школа, поправља „високоучене;“ а кнежеви писари, „доктори обојих права“, грохотом се смејаху „козару који се усуђује њима казивати законе граматике.“ И доиста беше то чудан појав! Самоук у науци упућиваше српску књигу са свим другим путем а не оним којим је ишла ученост до њега; и, силан свешћу о народном духу, он вероваше у победу свога правца онако тврдо као што вероваше у живот народа свога!</p>
<p n="SRP18790345">Књижевни противници Вукови, људи из друге земље и ученици друге школе, већином спори на новину и напредак , а задовољни оним што се затекло, махом осуђиваху правац Вуку. Па, не могући га ни уставити, ни скренути с тога пута , искаљиваху се подсмевањем и ругањем.</p>
<p n="SRP18790346">Кнез Милош пак као да предвиђаше значај и ширину Вуковога преображаја. За то му и указиваше многе услуге и олакшице ; али, као практичан државник, не могаше он не штедети и осећања оних који му требаху сваки дан за толике државне послове. С тога по некад пушташе да се незадовољство Вукових противника искаже и у каквој опорој шали којој се и сам слатко насмејао.</p>
<p n="SRP18790347">Тако једном, поред многога другога смеја и шале, кад се Вук крене из Крагујевца преко Београда пут Веча, нађе он у оном пасошу који му је дат за путовање још један овакав докуменат:</p>
<p n="SRP18790348">Я</p>
<p n="SRP18790349">Амиџа, првый и последньій, кои имамь власть давати свакояке пасоше и мушкомь и женскомь, и старомь и младомь, и здраву и клясту, обявлюємь настоящимь пасошемь, да показатель сего , Г. Вукь Стефановичь , изь Трррршића , у Ядру, одь скора прозвавшій се Дробнякь изь Петнице, полази одавлень преко биоградске скеле у Земунь, а оталень докле му тояга трає :</p>
<p n="SRP18790350">Личный опись:</p>
<p n="SRP18790351">Име и презиме: Вукь Стефановичь, Караџичь, у младости козарь, а сада списатель српске граматике.</p>
<p n="SRP18790352">Уста као......</p>
<p n="SRP18790353">Бркови као......</p>
<p n="SRP18790354">Нос као......</p>
<p n="SRP18790355">Особены знацы Нема; али кадь бы се човекь острагь добро загледао у нъга, рекао бы да є у єдну ногу малко приромь!</p>
<p n="SRP18790356">(Печат: талир орлаш) Амиџа“ с. р.</p>
<p n="SRP18790357">Све је ово смишљено и извршено са знањем и одобрењем Кнеза Милоша!</p>
<p n="SRP18790358">Једном поред конака пролажаху Ужичани кириџије, гонећи катран на крагујевачку пијацу. Кад коњи беху баш пред вратима од коначке авлије, удари добош да се мења стража. Кљусад се поплашише, разбегоше, и с једнога самара спаде мех с катраном, и просу се по калдрми.</p>
<p n="SRP18790359">— Умукни с тијем, не било ти га ! дрекну један Ужичанин, протрчавши да устави коње; докле други жаљаху што се учини толика штета...</p>
<p n="SRP18790360">Кнез Милош, седећи на трему, виде што би, па заповеди да му дође који од кириџија. Момци зовну најближега, и овај приђе.</p>
<p n="SRP18790361">— Одакле сте ви ? упита Кнез.</p>
<p n="SRP18790362">— Из Доброселице, одговори кириџија.</p>
<p n="SRP18790363">— Је ли жив Аксо Јечменица из Доброселице ?</p>
<p n="SRP18790364">— Жив је, и ево га овдје; баш се ово његов мијех просу !</p>
<p n="SRP18790365">— Нек дође амо он !</p>
<p n="SRP18790366">Ето Аксе.</p>
<p n="SRP18790367">— Познајеш ли ти мене, Газда-Аксо ! упита Кнез.</p>
<p n="SRP18790368">— Познајем , како да не познајем, сунце наше? одговори Ужичанин.</p>
<p n="SRP18790369">— Лијепо, лијепо — сунце; него знаш ли ти кад ја оно служих у тебе?</p>
<p n="SRP18790370">— Не! моје ми грјешне душе! Никад ти нијеси служио, него заповиједао. Тебе је Бог створио само да заповиједаш !..</p>
<p n="SRP18790371">— Чиниш 'волико, није то тамо амо, Газда-Аксо ! него кажи право : нијесам ли се ја био најмио у тебе на по године да те служим за три гроша и по, и за једне чарапе ? Кад се закрајини, ја одох к брату Милану, а у тебе ми оста 30 пара од хајдука, и чарапе: то ми нијеси издао.</p>
<p n="SRP18790372">— Вјеруј, вјеруј; давно је било; поборавио сам, вели Аксо, и приклања се.</p>
<p n="SRP18790373">— Е, иди те састави тридесет ситних пара и чарапе, па донеси да платиш дуг!</p>
<p n="SRP18790374">— Да идем, Господару!</p>
<p n="SRP18790375">Оде.</p>
<p n="SRP18790376">Мало час, врати се.</p>
<p n="SRP18790377">— Јеси ли нашао? упита Кнез.</p>
<p n="SRP18790378">— Нашао сам, Господару!</p>
<p n="SRP18790379">— Број!</p>
<p n="SRP18790380">Акса изброји равно тридесет пара, и спусти Кнезу у шаку. Милош их преброји сам, сави у хартијицу, задене за појас, рекавши:</p>
<p n="SRP18790381">— Много сам ја мучице виђео за ових тридесет пара !</p>
<p n="SRP18790382">Акса му пружи чарапе.</p>
<p n="SRP18790383">— Подај томе! рече Кнез, показавши главом на момка.</p>
<p n="SRP18790384">Акса даде и чарапе.</p>
<p n="SRP18790385">— Сад смо се намирили, вели Кнез.</p>
<p n="SRP18790386">— С Богом, Господару!</p>
<p n="SRP18790387">— Сретан пут!</p>
<p n="SRP18790388">Акса пође.</p>
<p n="SRP18790389">— Ене! а стан’де, проговори Милош: — ти твој дуг плати. Да платим сада и ја мој! И пружи Акси 100 јермилука (по 4 дин.), које је спремио докле је Акса састављао 30 пара!...</p>
<p n="SRP18790390">Враћајући се радостан међу дружину, Акса још из далека повиче:</p>
<p n="SRP18790391">— А да вељу ја вама, да нас пред царском кућом не море снаћи никаква штета?!...</p>
<p n="SRP18790392">Кнезу Милошу дође једном један сељак из Јасенице, по имену Андрија. Кнез је тога човека врло уважавао , па га поведе да му покаже све своје и народно благо. Отворивши пред њим касу, он рекне:</p>
<p n="SRP18790393">— Андрија, брате! узми одатле колико год хоћеш; нека ти је просто од мене и од народа!</p>
<p n="SRP18790394">Андрија се маши у недра ; извади своју кесу, одреши је, нађе у њој дукат, и, бацивши у гомилу, проговори :</p>
<p n="SRP18790395">— Кад би се одавде узимало, ово би се брзо разнело, и опет сви не би били сити; него овде ваља дати; ово за много треба!...</p>
<p n="SRP18790396">Кнез га загрли, рекавши:</p>
<p n="SRP18790397">— Нисам то мислио, али благо руци која даје; хиљадили се такви синови у овој земљи!</p>
<p n="SRP18790398">Кнезу Милошу дођу једнога дана неки људи из Новопазарске наије, па чим изиђу пред њега, падну на колена и запиште:</p>
<p n="SRP18790399">— Помагај, да си по Богу отац ! Наше се куће пале, наше се имање граби , наш се образ срамоти, наша се вера ружи: народ се већ расељава са свога огњишта! Помози, да нас не прокуну кости оцева и дедова !...</p>
<p n="SRP18790400">Неколико тренутака Милош стајаше непомичан слушајући тај вапај, па му грунуше сузе као киша; саже се сам и, дижући молиоце, поче говорити:</p>
<p n="SRP18790401">— Хоћу, хоћу! само ако ме Бог поживи! У мене су, видите, једна уста као и у сваког другог човека; не могу ни ја јести за тројицу. Све ово благо што ми даде Бог и народ, даде ми га да њим помогнем вама, браћи својој !...</p>
<p n="SRP18790402">Они који су ово гледали, и који су знали да се Милош, кад хоће, уме вешто и притворити , уверавају да нема човека који би се усудио посумњати о истинитости ових речи!</p>
<p n="SRP18790403">У љубави, у пријатељству, у мржњи, у тековини, у освети, у власти, Милош је могао бити и прав и дволичан , и сталан и променљив, и веран и забораван ; али у једној јединој тежњи — у рушењу турства и дизању српства — био је свакад један исти , свакад непроменит, непомерно сталан, вечито веран, никад забораван, никад уморан !</p>
<p n="SRP18790404">То му је слава нада сваку славу ! ...</p>
<p n="SRP18790405">Отпустивши те људе, Милош седе на своје обично место на трему. Ту је пушио и ћутао погледајући често низ Лепеницу. Опажало се да се нечем нада. У један мах зачу се неки тутањ од „Камените ћуприје“ и дрека татара:</p>
<p n="SRP18790406">— Вардâ,вардâ; саул,саул и пред конак допаде татарин са суруџијама. Татари су се обично устављали пред „Татарским конаком“, али је ово било нешто особито важно, и Татар-ага је желео час пре стићи самоме Кнезу.</p>
<p n="SRP18790407">Примивши писмо , нестрпљиви Кнез сам разломи печат и викне:</p>
<p n="SRP18790408">— Давидовићу !</p>
<p n="SRP18790409">Секретар Давидовић , човек омален, сув, слаба здравља, у црну капуту, преко кога је обукао постављено ћурче, дође и поче читати из писма српскога агента у Цариграду ово:</p>
<p n="SRP18790410">1. „Усваја се предлог Кнеза Милоша: да се одржи стање које је уређено, докле се не расправи питање о отетим девојкама.</p>
<p n="SRP18790411">2. „Пошто је нишки паша јавио Порти да Марија и Милана од своје воље хоће да остану Туркиње и Френчевићке, то се оне не могу сад просто вратити својим родитељима; него Порта шаље у Београд свога комесара, а наредила је да се обе те српкиње с мајком Френчевића спроведу из Ниша у Београд, где ће пред царским комесаром и Хусејин-Пашом и пред људма Кнез-Милошевим казати: јесу ли потурчене силом ,или својом драгом вољом ?</p>
<p n="SRP18790412">„Од њихове изјаве , додаје агенат, зависиће даљи развитак догађаја“...</p>
<p n="SRP18790413">— Ене сад ! цикну Милош: — па то опет све може да оде без трага!... Брже, Јованчу!</p>
<p n="SRP18790414">Кабадаија Јованча дође. Ми њега познајемо још из Мозгова, само сад на њему није одело трговачког калауза, него златали-рухо кабадајиско. Кнез му укратко каза какви ће путници поћи из Ниша за Београд. Њих он да прими и пропрати до Београда. За њих главом да одговара. Осим тога, да узме и родитеље Маријине и Миланине, те и њих да поведе у Београд.</p>
<p n="SRP18790415">Сад Кнез погледа оштрије у оне који беху око њега. Они се досетише , и удаљише се. Јованча приђе ближе: Кнез му, божем тајно, наручи шта ће казати Милети. Али како Милош већ давно не мора да крије што говори: тако се и ово сада могло све чути; само нико није ни хтео ни смео да прича што је чуо.</p>
<p n="SRP18790416">Јованча пољуби Кнеза у руку, поклони се, и оде одмах.</p>
<p n="SRP18790417">Његуш</p>
<p n="SRP18790418">На најлепшем месту у Крушевцу имају Френчевићи, Селим-Бег, и Осман-Бег, красан двор. На запад од тога двора, само преко доље магдалскога потока, дрема опала кућа Цара Лазара, и до ње муком мучи црква Лазарица. На северној страни од Френчевића двора има једно место ружног спомена и за Србе и за Турке. То је „Гроб Вука Бранковића.“ Из свога двора, Френчевићи могу погледати далеко на све стране, и свуда им очи имају шта сагледати.</p>
<p n="SRP18790419">У тај лепи двор доведе Осман-Бег две робиње, две лепе Српкиње, Марију и Милану. У двору их дочека стара Френчевићка, Акила, и лепим српским језиком подвикну :</p>
<p n="SRP18790420">— Благо мени, ево мојих снаха! И приђе те сама скиде с коња Марију и Милану.</p>
<p n="SRP18790421">Сутра дан их је окупала у хамаму, па онда их је обукла у свилу и кадиву; залагала их је, што ’но кажу, медом и шећером; тешила их , говела им што је боље могла и умела ; обрицала им је да ће синови њени усрећити не само њих две, него и сву њину родбину, да ће је превести у Крушевац, саградити јој куће, дати новаца и земаља, да буду сви богати људи. Међу тим оштро је мотрила да им нико не каже ништа што бива ван харема.</p>
<p n="SRP18790422">После неколико дана, Акила једно јутро окупа Марију и Милану и обуче их у нове хаљине. За тим, у другу собу, напоредо с њиховом , дође Хоџа и , кроз затворена врата, стане турски њих две нешто питати. Акила их је учила реч по реч шта да одговоре на та питања. Казала им је, после, да је то нека молитва. Кад се та молитва сврши, Хоџа узме две хартијице, напише на њима некакве записе, и пружи им кроз затворена врата. Те хартијице носиле су оне после као хамајлије.</p>
<p n="SRP18790423">То је било турчење !</p>
<p n="SRP18790424">Тада Марији надену име Јурмуса, а Милани — Фатима.!.. .</p>
<p n="SRP18790425">Марију узме за се млађи брат Осман-Бег, а Милану старији — Селим-Бег.</p>
<p n="SRP18790426">Дуго су плакале и јадиковале Марија и Милана. Никакве речи, никакве утехе, никакве понуде, никакви дари не могоше разблажити туге, докле се зар сама жалост не умори. После толикога плача и туговања, њима почне долазити у памет да ово ново стање може бити и добро за њих ; јер, доиста, живе лепше него што су могле икад помислити. Али ако би им се у том тренутку омакле очи да погледе на Лазареву цркву и на кулу, или ако би се сетиле гроба Бранковића Вука, онда би се пред њима показала голема разлика између онога у чем су се родиле и одрасле, и онога у чем су се овако на пречац нашле...</p>
<p n="SRP18790427">Једном бегови остали сву драгу ноћ у мехћеми : нешто се крупно тамо већало. Марија и Милана, да би им било слободније, заноће обе у једној соби. Утуле свећу, али ока на око не могаху склопити. Месечина бејаше као дан. Кроз прозоре се лепо видела суморна слика од цареве куле и од његове некад лепе цркве. На овако тихој ноћи, чуло се кад шушне најмањи листак.</p>
<p n="SRP18790428">— Па нама, кеко , није овде са свим зло, рекне Милана Марији.</p>
<p n="SRP18790429">— Не знам како да кажем, одговори Марија, дубоко уздахнувши: — Свега има , а опет ми је око срца хладно. Чини ми се да ово благо, ово богаство, није никаква срећа за мене и за тебе. ...</p>
<p n="SRP18790430">— Може бити да ћемо се навикнути доцније...</p>
<p n="SRP18790431">— Милана , сестро! друга је ово вера други живот ; и најбољи да је, он за нас није, нити смо ми за њега! Они нас, ето, ките, одевају, хране као какве убојнице! А каква нам је то сласт ? Ми се Срби истина мучимо, али се и веселимо ; радимо, али и певамо ; нас туче свакојако време, али се и нагледамо Божије лепоте кад год хоћемо, а овде ?</p>
<p n="SRP18790432">— Све је тако, кеко ! али за Бога, погледај ово дивно рухо на нама! Ми ово не бисмо понеле у Мозгову ни да је пола села наша очевина: никоја наша друга ово не носи......</p>
<p n="SRP18790433">— Одело је лепо, красно, необично; али докле ће трајати ? Зар се све ово не може изокренути? Сећаш ли се како нам је Бака причала „да су Срби своје царство изгубили са своје неправде.“ Онда су, вељаше она, Турци били правији од Срба, и српско је царство отишло њима ! Сад су Турци огрезли у неправди. Сад је ред да они царство изгубе. И једном су га већ губили. Колико има људи који су се причешћивали ено у оној цркви. То може доћи опет. Сећаш ли се шта оно говори Луди Лазар о Госпођи код Светог Романа ?</p>
<p n="SRP18790434">— Одавно се, кеко, тако говори, па се никако не преврће...</p>
<p n="SRP18790435">У тај мах дрекну паун на своме седалу. Милана се трже и погледа на прозор, па на један пут врисну и обисну Марији око врата...</p>
<p n="SRP18790436">— Шта је? Шта је ? упита Марија.</p>
<p n="SRP18790437">— Учини ми се, вели Милана: — да некакав пламени змај изби из куле Цара Лазара, па одонуд полете овамо, а од њега све прскају варнице, као да хоће Крушевац да запали !..</p>
<p n="SRP18790438">Луп ! луп ! луп ! на вратима. Слуге отворише; Бегови уђоше. Зора већ заплавила. Они се не свлаче да легну, него заповедају да се устаје, и да се журно спрема на пут. Акила каже Марији и Милани да хоће да иду у Ниш, да тамо граде велику свадбу, јер у Крушевцу, вељаше она, нема великога хоџе.</p>
<p n="SRP18790439">У покривеним колима, с јаком оружаном пратњом, крену се Марија и Милана још то јутро, и на ноћиште стигну у село Лужане, опет спахилук Френчевића, а други дан пред ноћ већ беху у Нишу.</p>
<p n="SRP18790440">Велике свадбе није било, а Марија и Милана живљаху у богатим дворовима Френчевића као две највеће беспосличарке. Сва им је трудба била да кажу шта желе, и да се наједу небројних јестива која им се доносе. За све друго старао се неко други. Коме би овакав живот био мио, тај свога века не би ни поумио да изиђе испод крова Френчевића двора.</p>
<p n="SRP18790441">Акила се будно старала да никакав гласак из Србије не продре до снаха њених. Е, али је злу гласу тешко заптити пут.</p>
<p n="SRP18790442">Једнога петка, после по дне, дођу многе буле старој Френчевићки на посело , да се разговоре, и да виде лепе снахе њене. Седећи на шилтетима, пушећи дуге чибуке, и срчући грку каву, и слатки шербет, каде причаху што која зна и уме, да развесели своје другарице. У том ће стара Нефиза почети оваку причу:</p>
<p n="SRP18790443">— Нека велики Алах окрене на добро! а прилике су настале зле за Муслимане , рече она.</p>
<p n="SRP18790444">— Како то ? упита је млада када Есма.</p>
<p n="SRP18790445">— Ево како, кузун , наставља Нефиза: — Кад оно беше битка на Каменици, и кад већ хтедоше да одвију Власи, онда наши кретоше Дели-топ, да туку Влахе. Упрегну под њега дванаест јармова волова, па потерају. Оишта прскају, заворњи се ломе, а топ се једва креће. Један се хоџа досети и повика :</p>
<p n="SRP18790446">— Курбан! курбан! Не ће топ без курбана !</p>
<p n="SRP18790447">Одмах донеше овна и заклаше: топ се малко помери. До Каменице су му заклали дванаест овнова ! Кад га наместе и припале, оно му сва силина изиђе на ваљу, и потуче Турке. Наши виде, да Дели-топ не ће да туче Влахе, па га врате у град. Отуда су га довукли шест јармова без курбана!</p>
<p n="SRP18790448">Ономадне ноћу, у глуво доба, Дели-топ је у три маха рикао: Ау! ау! ау! И наши се сад боје да Власи, пошто су устали на Крушевац и на Алексинац, не ударе и на Ниш!..</p>
<p n="SRP18790449">— Та несрећа може и бити, рече Зелида, жена тефтердарева: — Цар сада има велику муку с Мисирлијама, па овамо не може ни послати војске .. .</p>
<p n="SRP18790450">Узалуд је стара Френчевићка намигивала оком, узалуд је и ногом назгазила Тевтердаревицу, да прекине тај разговор, Марија и Милана већ чуше да су Срби устали на оружје,и да скоро може бити „што горе то доле“, како вељаху Нишлије.</p>
<p n="SRP18790451">Кад би једнога дана после по дне, а Акила призове снахе своје, и овако им рекне :</p>
<p n="SRP18790452">— Ваше ће мајке доћи у Ниш, и ви ћете ићи пред пашу да кажете: хоћете ли да останете туркиње, или волите да се вратите у Србе ? За то упамтите што вам сада кажем: паша је брат мој, а моји су синови, ви знате, и сами силни. Ако кажете да сте силом потурчене, и ако пожелите да се вратите у Србе, моји ће вас синови дочекати на Чамурлији, исећи ће вас на комаде, и ваше ће режњеве повешати по трњу.“</p>
<p n="SRP18790453">И доиста Смиљана и Магдалена дођу, суоче се пред пашом са својим ћерима , али Марија и Милана, у страху, кажу пред пашом овако :</p>
<p n="SRP18790454">— Ми истина нисмо хтеле ни да се потурчимо, нити да пођемо за Френчевиће; али пошто су нас они већ узели, ми нисмо више ни за кога, него да останемо њихове...</p>
<p n="SRP18790455">Паша, Френчевићи, и сви Турци беху пијани од весеља. Акила је давала све гозбу иза гозбе. А сироте мајке вратише се кући, проклињући турску силу и своје деце немоћ!..</p>
<p n="SRP18790456">Не постаја дуго, а из Цариграда у Ниш стиже оваква царска заповест:</p>
<p n="SRP18790457">„Оба Френчевића , са својом мајком, и с двема отетим Српкињама, да иду у Београд, где ће те Српкиње пред царским комесаром, пред кадијом, и Хусејин-Пашом, и пред људма Кнез-Милошевим казати: јесу ли силом или драгом вољом одведене и потурчене?</p>
<p n="SRP18790458">Френчевићи спреме мајку и Марију и Милану у колима, а сами, са триестину друга оружаних Турака, пођу на коњма да прате кола до Београда.</p>
<p n="SRP18790459">Стара Акила уз пут често понављаше Марији и Милани:</p>
<p n="SRP18790460">— Останите у турској вери, да будете сретне до века! Седећете на свили и на кадиви, а носићете злато и драго камење !. .“</p>
<p n="SRP18790461">Докле им је она говорила то, дотле им је нешто из срца њинога шаптало ово :</p>
<p n="SRP18790462">— Како да похулите веру својих дедова? Како да се одметнете од рода својега, да пљунете на образ родитељима својим ? Та боље је изгубити главу, него своју огрешити душу !“</p>
<p n="SRP18790463">Превезавши се преко Мораве код Ћуприје, путнице се приближе к брду Гиљу и к речици Лугомиру. Ту, крај пута, бејаше некакав човек стрељан, и бачен на точак. Френчевићка пружи прст на ту слику, рекавши:</p>
<p n="SRP18790464">— Гледајте, гледајте, шта ради Коџа-Милош са својом рајом ! Ако се вратите у Србе, и вас ће сутра онако разапети !</p>
<p n="SRP18790465">Марији се и Милани сва кожа најежи.</p>
<p n="SRP18790466">На један мах зазвони звоно на јагодинској цркви, јер је Кнез Милош наредио да звона свуда звоне чим се оне угледају да иду. Марија и Милана слушале су, кад се прича да у сретним црквама звоне звона место клепала, али гласа од звона нису познавале. Највеће звоно које су оне чуле, било је оно које носе о врату трговачке камиле.</p>
<p n="SRP18790467">— Шта се то чује? упита Марија Акилу.</p>
<p n="SRP18790468">— То звоне звона на јагодинској цркви: ми смо већ у Шумадији.</p>
<p n="SRP18790469">Српкиње прожма неко неописано осећање кад то чуше....</p>
<p n="SRP18790470">У том већ ступише у саму Јагодину. На пијаци беше неколико стотина оружаних сељака, упарађених у два реда. Пред њима на коњма сеђаху Милета Радојковић и Аврам Петронијевић, а до њих родитељи и рођаци Маријини и Миланини. Чим Френчевићи с колима уђоше у овај народ, повикаше Срби са свих страна:</p>
<p n="SRP18790471">— Пуштајте девојке! и јурнуше да их отму. Френчевићи и њихови момци исукаше сабље, и стадоше махати око кола, говорећи:</p>
<p n="SRP18790472">— Девојака не дамо до Београда, док се ствар не пресуди онако како је наредио цар !</p>
<p n="SRP18790473">Али свет навали : и браћа и сестре Маријине и Миланине почну цепати убрадаче с њих две. Већ паде неколико људи тешко рањених, и Осман-Бег Френчевић у мало не посече рођенога брата Миланина. Тада стара Френчевићка повика:</p>
<p n="SRP18790474">— Аман, Бег-Авраме! изгибоше ми синови!</p>
<p n="SRP18790475">С тешком муком Аврам и Милета утишају људе. И Френчевићи пођу даље.</p>
<p n="SRP18790476">Одавде Акила увећа описивање сласти живота у харему. Уз пут, где год би видела српске сиромашке куће, или чупаве жене, или босу децу, одмах би им рекла :</p>
<p n="SRP18790477">— Ено онаке би и ви ишле, да вас Алах није миловао, и довео у моју кућу, у оваку богаштину.</p>
<p n="SRP18790478">Душа ваља, девојке су виделе на једној страни сиротињу , а на другој богаство; на једној муку, а на другој доколицу; на једној трудбу, а на другој благовање! Ко зна на што би се оне приволеле, али баш усред те двоумице 'њих у један мах опколише многи наоружани људи. Плану неколико пушака. Срба беше много више, те на силу продреше и заузеше кола.</p>
<p n="SRP18790479">— Баш кад хтедох , причаше после Марија : — да вриснем и да обиснем Френчевићки око врата, да ме не дâ тим хајдуцима (мислила сам да су то хајдуци), угледах пред собом кога? Боже благи! да ли је ово сан или јава? Онога краснога Јованчу који је ноћио о Светом Томи у нашој кући, и који је, полазећи, чини ми се и моје срце ишчупао и однео. Видећи њега, заборавих све, па викнух:</p>
<p n="SRP18790480">— Не дај не, Јованча, ако знаш за Бога!</p>
<p n="SRP18790481">— Не бој се, Марија! Овде ти је мајка и толики род! Па ме ухвати за руку, поможе ми да скочим с кола и предаде ме мајци.</p>
<p n="SRP18790482">У тај исти мах , Френчевић исуче сабљу да не да Милане. Она мислећи да он хоће њу да посече, а угледавши близу Србина Милисава, викне :</p>
<p n="SRP18790483">— Не дај! да си по Богу брат!</p>
<p n="SRP18790484">— Братство ти не примам , а док је са мени главе, не бој се! одговори Милисав, и дрско одби турчинов ударац, па девојку узе и предаде матери.</p>
<p n="SRP18790485">Марију и Милану с матерама одведу Срби у једну кућу, одмах их разбуде, и за вечеру им донесу мало печено прасе. Кад виде да оне једу прасетину, и да, по томе, нису Туркиње, одмах пошљу Кнезу Милошу татарина, да му јаве ту радост.</p>
<p n="SRP18790486">То је све било у Паланци.</p>
<p n="SRP18790487">Капетан Милија из Друговца, који је, по заповести Кнеза Милоша, извршио ову преотмицу, пусти одатле Френчевиће с матером и пратњом да иду напред у Београд. А он, с Маријом и Миланом, с њиховим матерама и осталом јаком српском пратњом, пође за њима.</p>
<p n="SRP18790488">Од Паланке до Београда није било никаква сукоба. У Београд стигоше у петак после по дне.</p>
<p n="SRP18790489">Не збори се ласно с везирима.</p>
<p n="SRP18790490">Но ђе дођу, донесу грозницу,</p>
<p n="SRP18790491">И захучи земља од кукања.</p>
<p n="SRP18790492">Његуш.</p>
<p n="SRP18790493">Питали Бошњака:</p>
<p n="SRP18790494">— Који вам је паша био најбољи?</p>
<p n="SRP18790495">— Онај, одговори он: — који је из Стамбола пошао а у Босну недошао!</p>
<p n="SRP18790496">Право је казао.</p>
<p n="SRP18790497">И који би паша био човек добар, опет је као управник тежак оним својим салтанатом који мора да одржава ако жели да га народ слуша, да га се боји, да од њега стрепи......</p>
<p n="SRP18790498">Хусеин-Паша , београдски везир , бејаше човек средовечан , средњи растом , ношаше турско одело, и око главе хамедију. Он се одликовао препреденим лукавством, и жеђу за новцем који му је и требао, да би могао купити место Урумели - Валиса. За то је све приходе, особито ђумручке, марљиво прибирао у своје касе.</p>
<p n="SRP18790499">Хусеин није марио за велики салтанат, али се ипак потресао Београд, кад он, у петак после по дне, пође с многобројном и страшном својом пратњом горе к Пашиној Чешми, да се провесели, и да се делије његове мало проџилитају.</p>
<p n="SRP18790500">Чим се зачују пашини таламбаси, одмах се ћепенци од српских дућана спуштају, капци на прозорима затварају, матере децу прибирају у куће , и тек кроз коју малу рупицу, једним оком, сме Србин да погледа на ту силу, на ту људску олују !...</p>
<p n="SRP18790501">Једнога петка после по дне, у Фебруару 1833, беше време лепо, онако како може да буде тога месеца у Београду. Тако красан дан у сред зиме употреби Хусеин да изиђе на теферич с обичном својом свитом. Ово је морао чинити нарочито за то да Србима, који су се већ били доста ослободили, напомене турску силу и моћ. Његова свита одиста је за нас данас малко необична.</p>
<p n="SRP18790502">Напред су ишле хоџе.</p>
<p n="SRP18790503">За њима сојтарије (који граде шале);</p>
<p n="SRP18790504">За сојтаријама татари;</p>
<p n="SRP18790505">За татарима војници пешаци (Арнаути);</p>
<p n="SRP18790506">За овима делије (на коњма);</p>
<p n="SRP18790507">За делијама се носе пашини сребрни калкани (сребрни штитови) и тугови (коњски репови), који показују ког је чина паша;</p>
<p n="SRP18790508">За тим иду јерлије (Турци београдски на коњима);</p>
<p n="SRP18790509">За јерлијама иде пашин ћаја-бег, и хазнадар,</p>
<p n="SRP18790510">За њима се воде пашини једеци у најлепшој опреми.</p>
<p n="SRP18790511">За овим пашајлије, па тек тада, на коњу на коме шкргућу сребрни рахтови, јаше Паша. Четири момка држе руке на сапима и на плећима пашину коњу, који иде најтишим ходом.</p>
<p n="SRP18790512">За пашом иду бегови.</p>
<p n="SRP18790513">На послетку велика далбулана.</p>
<p n="SRP18790514">Спровод овај беше толики да стражњи још не беху изишли из Града а предњи већ излажаху на Стамбол-капију. Ту је онда био крај Београда. Даље се находила тек по која ковачница...</p>
<p n="SRP18790515">Кад спровод овај беше код „Батал-џамије“, озго, цариградским друмом, иђаху к Београду једна затворена кола и спровођаху их око 80 Турака коњика. За овима, мало доцније, иђаху друга кола, која окружавају око 100 Срба коњика.</p>
<p n="SRP18790516">Пашина пратња виде ове необичне путнике, али нико не потруди госпоства свога ни да упита:</p>
<p n="SRP18790517">— Ко је то?</p>
<p n="SRP18790518">Кола, која сповођаху Турци, обртоше на Зерек ка Дорћолу, а она која су пратили Срби, стадоше више цркве, пред кућом неке Савке Пазарке.</p>
<p n="SRP18790519">Савка је одиста родом Пазарка. Прешла је најпре у Чачак; познала се с Господаром Јованом, па онда с Кнезом Милошем и Кнегињом Љубицом, и у доцније време била је као својта у њиховој кући. Кућа јој је била она која и сада стоји према „Староме Здању“ и зове се кућа „Саве Спаије.“ Жена ова није била ни млада ни лепа, али је била умна, и веома слатка у беседи. Она одабрану госту, нудећи га да уђе, обично вели:</p>
<p n="SRP18790520">— Где ми ти штапом такнеш, ту ми се позлати , а где ногом станеш — ту ми се посвети!“</p>
<p n="SRP18790521">Ето та домаћица изиђе пред госте, и из кола прими две жене и две девојке, и уведе их у своју кућу.</p>
<p n="SRP18790522">Читаоци се већ сећају да су те гошће Марија и Милана са својим мајкама.</p>
<p n="SRP18790523">Не постоја много а Савкиној кући поврвеше први људи из Београда. Ту беху Господар Јеврем Обреновић , Симићи Стојан и Алекса, Пера Белопољац, Манојло Стевановић; и многи други одабрани београђани. Сви бејаху ради да чују о тој чудној отмици, од које се дигла тако страшна буна. Марија и Милана казиваху све како је било, и како су њих Турци салетали да се одреку своје вере и свога рода па да остану Туркиње Френчевићке. Али оне су то одбиле — мањ што су морале.</p>
<p n="SRP18790524">Срби, слушајући то, хвалили су их напомињући да буду тако тврде и кад изиђу пред Хусеин-Пашу и пред царскога комесара.</p>
<p n="SRP18790525">Међу тим Френчевићи нису били без наде, да српкиње отму још један пут. У Београду је тада било много Турака. Дорћол се био претворио у касарну; у граду је самих тобџија било на хиљаду људи. Уздајући се у толике једноверце, Френчевићи мишљаху пре спалити Београд него допустити да се учини поруга вери Мухамедовој, да се потурченице врате у Србе; али се преварише; Хусеин-Паша, бојећи се већих заплета, био је најоштрије запретио , да се нико не усуди помагати жељи Френчевића.</p>
<p n="SRP18790526">Видећи толику немарност Муслимана према својој вери, и толику малодушност Турака према својој части, а толику моћ српску: и не могући поднети толики руг свој, Селим-Бег-Френчевић помери памећу, и, у лудилу своме, само говораше :</p>
<p n="SRP18790527">— Султан једе крметину; Власи ће скоро и њега звати на свој суд!</p>
<p n="SRP18790528">У бели понедељак 1833, у Граду, у старом пашином конаку, на доњем боју, бејаше суд. У пространој једној соби, на ниским миндерлуцима сеђаху: Хусејин-Паша, Царски комесар, београдски кадија; Јеврем Обреновић, Алекса Симић, Пера Белопољац, и Павле Белимарковић.</p>
<p n="SRP18790529">Кад Хусеин даде знак, пред суд изађе Осман-Бег Френчевић с неколико Турака. Он беше с оружјем, а други без оружја. Они стадоше на једну страну. За тим уђоше Марија и Милана, са својим мајкама и оружаном пратњом српском. Њима Паша рече да стану на другу страну.</p>
<p n="SRP18790530">— Јесте ли вас две, Марија и Милана, девојке из Мозгова? упита Паша.</p>
<p n="SRP18790531">— Јесмо, честити Пашо ! одговори Марија.</p>
<p n="SRP18790532">— Јесте ли ви од своје драге воље отишле у кућу Френчевића ?</p>
<p n="SRP18790533">— Нисмо, честити суде !</p>
<p n="SRP18790534">— Ко вас је одвео ?</p>
<p n="SRP18790535">— Овај Френчевић са својим оружаним момцима.</p>
<p n="SRP18790536">— Хоћете ли сад да будете Муслиманке?</p>
<p n="SRP18790537">— Не ћемо, ни дао Бог !</p>
<p n="SRP18790538">Ово им питање постави Паша три пута. И три пута чу од њих одговор:</p>
<p n="SRP18790539">— Не ћемо, ни дао Бог !</p>
<p n="SRP18790540">— Шта тражите од Френчевића ?</p>
<p n="SRP18790541">— Што суд и царска милост нађу да је право.</p>
<p n="SRP18790542">Царски се комесар наже те нешто пришапта Паши на ухо.</p>
<p n="SRP18790543">— Френчевићу, и ви други Турци ! рече Хусеин: — Чусте њихове речи. Даљем говору овде нема места. Њима остаје све што сте им досад дали. Трошкове теглићете ви !</p>
<p n="SRP18790544">— Аман Ефендум! Њих су Коџа-Милошеви људи преплашили, да ће их у харему исећи ако остану Туркиње; за то говоре тако!...</p>
<p n="SRP18790545">— Не ! не ! вичу обе девојке.</p>
<p n="SRP18790546">— И ако су их плашили они , плашили сте их и ви, рече комесар: — Сад вам је право: плашња за плашњу !...</p>
<p n="SRP18790547">— Аман Ефендум !...</p>
<p n="SRP18790548">— Дишери ! продера се Хусеин.</p>
<p n="SRP18790549">И Осман-Бег, видећи како суди царски суд, у који се он толико уздао, обнезнани се и паде на руке својим момцима који га прихватише и изведоше на поље.</p>
<p n="SRP18790550">Суд се сврши. Пресуда гласи : да су Турци својим безакоњем изазвали буну ; да су жалбе народа истините , и да је заузимање Кнеза Милоша путно !...</p>
<p n="SRP18790551">Српске жеље добише маха.</p>
<p n="SRP18790552">Турска сила сама себе једе.</p>
<p n="SRP18790553">Не прође много после тога, а у свој Србији би објављен Царски хатишериФ који, поред осталога, врати Србији оних шест округа (крајински, црноречки, гургусовачки, алексиначко-параћински, крушевачки, и подримски) који су били једно с њоме кад је подвезиван уговор у Букурешту, 1812.</p>
<p n="SRP18790554">Сва се Србија веселила, а село Мозгово понајвише !...</p>
<p n="SRP18790555">— Пострадасмо на убавој правди, говораху сељаци, али се барем избависмо.....</p>
<p n="SRP18790556">Његуш.</p>
<p n="SRP18790557">Буна се стишала: Турци се иселили из оних округа који су већ били унесени у карту нове кнежевине; Султан је свечаним актом спојио те округе са Србијом ; народ се сјединио и ослободио ; заробљене Српкиње, враћене из ропства, нашле су свака своје драго. Српска мисао корачила је напред! У свим црквама у Србији држане су велике богомоље за сретан свршетак тога народног посла. Народ се свуда веселио као да је већ потпунце осветио Косово ! ...</p>
<p n="SRP18790558">Султан, у великој мудрости својој, поврх свега, посла Кнезу Милошу велики орден, Нишани зишан , знак захвалности што је уставио пламен устанка, те буна није захватила све српске крајеве под Турцима !</p>
<p n="SRP18790559">После свега тога, Милош се крене да походи нове крајеве, да се порадује с народом у радости, да му помогне у разним потребама. Ишао је лагано , врло лагано ; водио је не пратњу, него читаву војску. На сваком ноћишту био је прави војни стан. Пет топова означаваху свако вече — ноћ, а свако јутро — објављиваху дан. Кад се тај свечани ход приближи границама нишким, допадне у један мах татарин из Ниша. Узнемирени Мутесариф нишки овако пише :</p>
<p n="SRP18790560">„Знам да си цару пријатељ, али ћеш му бити злотвор ако тако пођеш даље дуж граница наших: сва царева раја уста листом, и оде к теби! Него, или се тога мани, и иди у свој Крагујевац, или ето мене преда те с војском!“</p>
<p n="SRP18790561">Милош јекну... Зовну Живановића под шатор. Не постаја много а из кнежева стана излете татарин Инџе с обичним својим суруџијама. Они се упутише к Пироту. Не језде него лете: мислиш да им коњи ногама не дохватају земље!</p>
<p n="SRP18790562">Неколико дана поседе Милош ту, чекајући повратак татарина.</p>
<p n="SRP18790563">За то време, народ грца са свих страна, и весели се по вас дуги дан. На лепој високој диванани седи задовољни Кнез, и гледа како се таласа коло веселе, сретне омладине. Кроз тај свет гура се једном кнежев секретар, носећи писма и новине које тај час стигоше од кнежева конзула Хаџи-Стоила, из Београда, и од Милете Радојковића, из Ражња. Изашавши на диванану, секретар поче да тражи шта ће најпре читати Кнезу.</p>
<p n="SRP18790564">— Седи! вели му Кнез.</p>
<p n="SRP18790565">— Нека ме, Господару, могу и постојати.</p>
<p n="SRP18790566">— Седи! понови Милош, и потегли га за хаљину.</p>
<p n="SRP18790567">— Нека, Господару, боље да стојим; видите колико нас света гледа!</p>
<p n="SRP18790568">— За то ти и велим да седнеш, будало! додаје Милош: —Отоич се гураш, не мореш да прођеш, а седи ту нека те виде уза ме, па да ви’ш после како ће се крчити пут пред тобом — куд год пођеш!</p>
<p n="SRP18790569">Секретар се покори, седе, и прво прочита овако једно писамце:</p>
<p n="SRP18790570">„Господару!</p>
<p n="SRP18790571">„Онога Милунка Чанколиза, који је, улагујући се Турцима, пио крв браћи својој, обесио сам испод мозговачких винограда, баш онде одакле су отете оне две девојке!..“</p>
<p n="SRP18790572">Милета с. р.</p>
<p n="SRP18790573">— Добро је урадио! прекиде задовољни Кнез: — Деде, игумане, види сад шта има у новинама ! -</p>
<p n="SRP18790574">Живановић му на то поче гласно српски читати један чланак из „Општих аугсбуршких новина“ (које су Милошу редовно читане).</p>
<p n="SRP18790575">Коло се доле вије као мачванска пшеница кад је несташни ветар заталаса. На један мах рукну пљесак од хиљаде рука; диже се врева, мислиш, до небеса ....</p>
<p n="SRP18790576">— Шта то би? упита секретар као сам себе.</p>
<p n="SRP18790577">— Ено шта би ! одговори му весео Кнез: — Марија, несуђена Јурмуса , и Милана, несуђена Фатима, ухватише се да играју у колу, а на другој страни играју њихове младожење Јованча и Милисав. Коловођа и заврћкола некако уплетоше коло тако да се њих четворо нађоше једно до другога, па се играчи обрадоваше као да њима сада играју „шарено хоро“, и ето ударише у пљесак.</p>
<p n="SRP18790578">Мало после тога, путем од Пирота зачу се страшна дрека: .</p>
<p n="SRP18790579">— Варда! варда! саул! саул. И пред кнежеву диванану допадоше татари. Инџа се скљуси с коња. побауљке изиђе пред Кнеза, пољуби га у скут, и предаде му писмо из Стамбола.</p>
<p n="SRP18790580">— Игумане! викну Кнез.</p>
<p n="SRP18790581">Секретар Живановић допаде, отвори писмо и прочита:</p>
<p n="SRP18790582">„Провинција Србија, коју нека Бог чува, има своје границе; преко њих ти не ћеш, а у њима се весели како ти је воља! Ово знај и моме светом знаку веруј!“</p>
<p n="SRP18790583">Милошу се лице засија од радости: он махну руком, и убрза језиком:</p>
<p n="SRP18790584">— Тако њих Мика.....!</p>
<p n="SRP18790585">Двадесет и један топ прорикаше тај успех Милошеве радње. И после тога, докле је год путовао, јутром и вечером пуцао је двадесет и један топ, место пређашњих пет!</p>
<p n="SRP18790586">Али да видите чуда од татарина! У своме задовољству, Кнез се сети и брза гласоноше, и хтеде му дати добар дар. А гле! он, уморан, предавши писмо, сео уз дувар, наслонио се, и заспао као мртвац. Зову га, буде га, дрмају га — ништа ; чак неки несташници узеше боцкати га иглом, али он не осећа ништа. Кад чу то Кнез, он се насмеја, рекавши:</p>
<p n="SRP18790587">— Татарин се не буди тако! Па се диже и приђе сам к заспаломе Инџи , и само му шану на ухо:</p>
<p n="SRP18790588">— Готови коњи, Татар-Ага!</p>
<p n="SRP18790589">Татарин ђипи, трже камџију, натаче је на руку, и пође...</p>
<p n="SRP18790590">Осу се смеј грохотом, и тек тада уморни путник виде шта је с њим...</p>
<p n="SRP18790591">Међу тим је доле међу народ ушао слепи Здравко из Лужница. Овај је човек много помагао у овом народном послу; односио је гласове и доносио; певао песме какве где треба, и, заклоњен својом слепоћом, могао је врло често допрети и онамо куд нико други не би смео.</p>
<p n="SRP18790592">Вођ га доведе баш у средину сабора; ту слепац седе, извади своје гусле , и поче их удешавати. Чим се зачуше Здравкове гусле, коло се покида, игра преста, свирка умукну, шала занеме. Здравко , ком је Бог узео вид али увећао памет, зна да омладина не може дуго остати у једном уживању, у једној радости. За то не пева дугих песама, него тек бере бисер с оних које су и међу лепима најлепше.</p>
<p n="SRP18790593">Дуго је везло преко јасних струна његово танано гудало, дуго су играли старачки прсти његови, докле грло његово јекну:</p>
<p n="SRP18790594">Грлом умукну, а гудалом убрза. Око певача беше небројено света: окружили га са свих страна; стражњи се пропињу на прсте и предњима се наслањају на рамена, да би могли видети чуднога певача! Све муком мучи као да душом не дише. Слепац на ново викну:</p>
<p n="SRP18790595">Опет умукну грло; опет убрза гудало. Сад, је гудио дуже; окретао се на десно и на лево као да је умним очима разгледао, да ли су слушаоци сити гусала и песама. Најпосле јаснијим, развученим гласом викну:</p>
<p n="SRP18790596">Још не умукоше последњи јеци од ових пророчких Здравкових речи, а с брега грунуше кнежеви вечерњи топови. Народ тек сад прену, виде да је сумрак : ускомеша се , узавре, и ... поче се разилазити ........... Али чак сутра дан, а и доцније, многом радосно одјекиваху у ушима последње речи слепога гласника:</p>
<p n="SRP18790597">Довршивши ову причу, устах од стола да се мало одморим ; и да би ми одмор био што пријатнији, узех да прочитам што лако онако одмарајући се; случајно се маших баш за Свето Писмо , које и онако радо разгледам колико због истина којима се бави род људски од ово четири хиљаде година, толико и због лепоте језика којим су те истине исказане у дивном преводу Вука и Даничића.</p>
<p n="SRP18790598">Расклопивши књигу са свим случајно, зачитах оно на чем ми се прво уставише очи, и гле! ја читах ове врсте:</p>
<p n="SRP18790599">И нехотице упоредивши ове речи с причом коју тек што доврших, зачудих се такој случајности !..</p>
<p n="SRP18790600">Превртох неколико листа напред, и зачитах, а то изађоше ове речи:</p>
<p n="SRP18790601">„3а то чини што је право и добро пред Господом.</p>
<p n="SRP18790602">Сад захватих и претурих више листа, и кад погледах, а пред мојим очима речи:</p>
<p n="SRP18790603">Ко замеће свађу међу браћом! “</p>
<p n="SRP18790604">После ове треће напомене, јер ја ове случајности узех као праве напомене, седох на ново за сто, узех перо написах овај завршетак.</p>
