<?xml version="1.0" encoding="UTF-8"?>
<samples n="SLV00194">
<sample><p n="SLV00194636">Tarče, katero so bili nekoliko dalje zastavili, prvili strelcev nihče nij zadel, Soriju se je posrečilo streliti blizu srede.</p>
<p n="SLV00194637">„Ali hočete sedaj še streljati, gospod Rogulin,“ vpraša zbadljivo Vinka.</p>
<p n="SLV00194638">Ta vzame molče nabito strelbo, pomeri naglo in streli ter zadene sredo.</p>
<p n="SLV00194639">„Izvrstno!“ zakliče grof Waiden.</p>
<p n="SLV00194640">Slikar ne promeni obraza, nego se obrne k Soriju, ki je s stisnenimi ustnicami stal tik njega, ter deje z ironičnim naglasom:</p>
<p n="SLV00194641">„Meni se dozdeva, da je bilo vendar prav, da sem streljal, kaj menite?“</p>
<p n="SLV00194642">Veronika, ki je pristopila, odvrnila je odgovor, ki ga je imel grof uze na jeziku. Izročila je rožo slikarju hladno smehljaje se. Tih poklon je bila njegova hvala. Oči se jima nijso srečale.</p>
<p n="SLV00194643">Baronica Ana je stala na strani, in tudi sedaj je opazovala slikarja in grofico, potem pa zopet v stran obrnila se.</p>
<p n="SLV00194644">„A kde ste se učili tako streljati, gospod Rogulin,“ vpraša z navadnim ošabnim naglasom Sori.</p>
<p n="SLV00194645">„Zato nij treba, da bi se človek potrudil v kadetno pripravnico, gospod grof,“ odgovori slikar.</p>
<p n="SLV00194646">Sori stisne zobe in molči, pa pogled s katerim sta se oba pomerila, pričal je, kako razumejeta svoje stališče.</p>
<p n="SLV00194647">V tem trenotku se zasliši zamolkel glas zvonov od strani, kder so bile Radovlje.</p>
<p n="SLV00194648">„Kaj je to?“ vpraša grof Waiden.</p>
<p n="SLV00194649">„Ogenj, — v Radovljah gori,“ — vsklikne grofica Amelija, ter pokaže na gost dim, ki se je vzdigoval za holmom, — „moj bog, pri tej suši in tej vročini!“</p>
<p n="SLV00194650">Vaški otroci, ki so bili zopet po travniku bliže pristopili, spustili so se v tem trenotku z glasnim jokom in vpitjem v tek proti vasi.</p>
<p n="SLV00194651">„Idiva tja, morda pomagava kaj,“ reče Rogulin tovarišu Gernauvu, ter se poslovi pri družbi; oficirji odhajajo ž njim.</p>
<p n="SLV00194652">„Saj gremo tudi mi,“ reče takoj grof Waiden, „toda, tako hitro ne moremo, kakor vi,“ pristavi.</p>
<p n="SLV00194653">„Vsaj nekaj novega vidimo,“ pravi smejoč se Sori in ponudi Veroniki roko.</p>
<p n="SLV00194654">Anica ga pogleda zaničljivo od strani in stopi naprej h grofu Waldenu.</p>
<p n="SLV00194655">Amelija ostane pri nervoznej grofinji, katera je hotela brž domov.</p>
<p n="SLV00194656">Vinko in Gernau sta bila se svojimi tovariši hitro preko holma in od tu ugledajo, da plamene na gorenjem konci vasi dve hiši. Spustili so se vsi v najbržjo hojo, in dospeli kmalu na pogorišče. Oficirji so zbrali brž svoje vojake in Rogulin je primoral kmete, ki so le, vsak svoje hiše se držeč, pustili, da se je ogenj širil, od tam na pogorišče, kder so ga potem skupnim delom zabranjevali. Vinko je bil povsod prvi, kder je trebalo pomoči, in njegovemu trudu se je posrečilo, da so plamenu ustavili pot na bližnje strebe.</p>
<p n="SLV00194657">Ko je prišel grof Waiden sè svojo družbo tja, bila je glavna nevarnost uže pri kraji. Otroci dveh pogorelcev stali so pri sosednjej hiši in jokali na glas z materama vred. Gospodarja sta ožgana in črna hodila na pol zmešana okolo pogorišča in stikala okolo žrjavice.</p>
<p n="SLV00194658">Baronica Ana je stopila k otrokom in rekla jim par tolažilnih besedij, ki, to se ve da, nijso mnogo hasnile; otroci so le v eno mer tulili.</p>
<p n="SLV00194659">Grof Waiden povpraša po gospodarjih. Poznal ju je, da sta dva pridna kmeta, in ko prideta, obeta jima zastonj lesa dati za nova poslopja.</p>
<p n="SLV00194660">„Nij treba, gospod grof,“ reče Rogulin pristopivši, „prevzemite česa bi pri meni zmanjkalo, kajti les sem uže jaz obljubil.“</p>
<p n="SLV00194661">Anica se je s hvaležnim pogledom obrnila h govorniku; Veronika, ki je stala se Sorijem na strani, zmenila se nij zato.</p>
<p n="SLV00194662">Waiden je bil zadovoljen z Vinkovim predlogom in ker se nij bilo bati, da bi se plamen na novo vnel, vrnili so se vsi v grad, kamor je grof Waiden tudi druge oficirje zopet povabil.</p>
<p n="SLV00194663">Vinko je hodil z baronico.</p>
<p n="SLV00194664">„Vi ste se močno trudili, gospod Rogulin,“ reče ona skoro boječe.</p>
<p n="SLV00194665">„To nij nikaka zasluga, ko bi stvar ne bila preresna, bi se še komu dopadala; marsikomu je še tako brezplačno gledališče.“</p>
<p n="SLV00194666">Ana je umela te besede.</p>
<p n="SLV00194667">Grof Sori, ki je pred njima vodil grofico Veroniko, čul jih je tudi dobro in na pol obrnivši se, poskusil je udarec po svoje vrniti, ter dejal zbadljivim naglasom:</p>
<p n="SLV00194668">„Vi imate včasi čudne simpatije do teh bosonogih ljudij, in tako iskrene, kakor bi vam bile prirojene.“</p>
<p n="SLV00194669">Slikar se hladno nasmeje, ter reče v istem tonu:</p>
<p n="SLV00194670">„Prirojeno je v obče bolje, nego prigojeno; posebno takrat, kadar odgoje čisto nič čutiti nij, gospod grof!“</p>
<p n="SLV00194671">Sori se je zganil in nameraval je burno odgovoriti, posebno ker je čutil, da tudi dekletoma nasproti sam ostaja; pa premagal se je, in le prisiljen kratek smeh, s katerim je skusil pokriti svoj srd, pričal je, da mu je treba mnozega zatajevanja.</p>
<p n="SLV00194672">Stopil je s svojo spremljevalko nekoliko hitreje naprej.</p>
<p n="SLV00194673">Ker je bila hoja po stranskem, kamenitem potu, po katerem so šli, nekoliko nerodna, ponudil je slikar baronici roko. Šla sta tako tiho drug pri drugem. Ana prične zopet razgovor.</p>
<p n="SLV00194674">„Kako hudo mora biti vendar, tako naenkrat izgubiti vso svojo last, in ne vedeti, kam položiti trudno glavo, kakor ti ubogi ljudje!“</p>
<p n="SLV00194675">„In to gorje nam je skoro nerazumljivo, dokler ga ne poskušamo sami. Vsak čuti le lastno nesrečo, — tuje ne, in vendar so vse jednake. Jeden izgubi premoženje, drugi svoje ljube, — očeta in mater; in jedna bolest je drugej podobna.“</p>
<p n="SLV00194676">„Da, da, očeta in mater!“ reče zamišljeno in potihoma baronica, „jaz ju nemam!“</p>
<p n="SLV00194677">„Tudi jaz sem ju izgubil! Se ve da pravijo, — kaj je to možu, on si pomaga sam, on je sam svoj steber! Pa ko bi jo imel še, blago svojo mater, in mogel pogledati jej v njene stare, zveste oči — vse bi dal, vse, kar imam.“</p>
<p n="SLV00194678">Slikarjev glas je donel mehko, ko je govoril te besede.</p>
<p n="SLV00194679">„Jaz svoje še poznala nijsem, ko je umrla!“</p>
<p n="SLV00194680">„Pa vi imate drugo v teti Ameliji!“</p>
<p n="SLV00194681">„Imam jo, in ljubim jo, kakor ljubim vse svoje!“ reče Ana; „pa ko bi še imela svojo mamico, ljubila bi jo vendar nad vse, — da, nad vse!“</p>
<p n="SLV00194682">Glas se jej je malo tresel.</p>
<p n="SLV00194683">„Jaz umem to,“ pravi tiho slikar in omolknila sta oba pod vtisom tega spomina.</p>
<p n="SLV00194684">Trd mrak je bil uže nastal, ko so dospeli v grad. Na predlog Gernavov so ostali vsi na prostem pred gradom, kder je bilo mnogo prijetneje nego v soparnih sobah. Razvrstili so se okrog dveh miz, in grof Waiden je uredil s pomočjo Gernauva zabavo. Grofinja in Amelija ste prišli tudi k družbi in tako so se kratkočasili v posameznih gručah. Waiden, Sori in še par druzih so igrali vist, drugi pak so bili pri damah.</p>
<p n="SLV00194685">Baronica Ana, ki je bila nocoj nenavadno tiha, ločila se je počasi od družbe in šla v grajski vrt, ter sela pod kostanj, kateri je bil zasadil Tine na mestu stare, padle hruške, od koder se odpira krasen razgled na dolino. Nocoj je mesec razsvetljeval vso raven, ki se je raztezala v globini, in iz daljave se je zategneno culo odmevajoče fantovsko ponočno petje.</p>
<p n="SLV00194686">Baronica je sedela dolgo časa tiho in zatopljena. Glasovi, ki so prihajali počasi gori, zazibali so jo polagoma v sladka sanjarstva. Pokrila je obraz z rokama in se nagnila naprej, in tako je obsedela vdolbljena v svoje misli.</p>
<p n="SLV00194687">Čula nij prihajajočih stopinj po pesku in stoprav, ko se je položila mehka roka na njeno ramo, vzdramila se je, nekoliko prestrašena.</p>
<p n="SLV00194688">„Kaj pa ti je, Anica, da si šla od nas in sediš tako sama tukaj, in — pokaži, meni se dozdeva, da imaš še mokre oči, kaj pa ti je?“ vpraša teta Amelija, ker ta jo je bila prišla iskat.</p>
<p n="SLV00194689">„Ah, tetika, ti si! O nič, nič mi nij, prav nič, tetika,“ reče dekletce, ter se oklene strastno stare komtese.</p>
<p n="SLV00194690">Toda teta nij bila tako urno zadovoljna z odgovorom.</p>
<p n="SLV00194691">„Ne, ne, Anica, tebi je nekaj in nij prav, da meni prikrivaš,“ reče, ter pogladi svojo ljubljenko po lici.</p>
<p n="SLV00194692">„Ali, tetika, nič mi nij; tu sem sedela in na pol spala, zato imam take oči; pojdi, pojdi, ti preveč skrbiš za me,“ laska se baronica in poljubi še enkrat staro damo.</p>
<p n="SLV00194693">Šli ste mej tem počasi za vrtno ograjo proti malej temnej lopi, ki je stala v drugem kotu.</p>
<p n="SLV00194694">Tja dospevši prime grofica mlado deklico za roko in jo potegne na lahko k sebi v lopo.</p>
<p n="SLV00194695">„Sedi semkaj k meni, Anica.“</p>
<p n="SLV00194696">Baronica stori tako in se vprašajoč ozre k Ameliji. Žarek lune je skozi predor v zelenji, ki je preraščalo lopo, razsvetljeval njen obrazek.</p>
<p n="SLV00194697">„Tebi se je nekaj pripetilo, dete moje,“ povzame grofica zopet besedo, „in ti nijsi odkritosrčna. Anica, povej mi! Jaz te uže nekaj časa opazujem in vem, da nijsi več tako vesela, kakor nekedaj. Nemaš li več zaupanja do svoje tete.“</p>
<p n="SLV00194698">„Oh, teta,“ reče dekle, ter povesi obraz, da bi zakrila temno rudečico, ki je prihajala počasi črez lice; „nikar me ne vprašaj; kaj mi hoče biti, saj te tako ljubim, ti ne veš kako!“</p>
<p n="SLV00194699">In pri teh besedah položi svoje ročice zopet okolo vratu starej grofici in jo strastno pritisne k sebi.</p>
<p n="SLV00194700">Kratek molk nastane.</p>
<p n="SLV00194701">„Anica, ti nijsi več otrok,“ reče zopet neutrudljiva teta, resno pa prisrčno, „in ako te jaz kaj vprašam, ne vprašam te nikdar brez vzrokov; in ti bi me res žalila, ako bi se mi ogibala s praznimi izgovori. Srčice moje, Anica, ali ti moram jaz povedati, kaj ti je?“</p>
<p n="SLV00194702">Deklica je slonela tiho na prsih stare dame, in zakrivala obraz z rokama. Tresla se je in in teška sapa, katera se je čula, pričala je, de nosi navzlic prejšnjim izgovorom, vendar skrivnost v srci, katero razodeti je trebalo trdega boja. Zadnjemu vprašanju nij ničesa odgovorila, nego naslonila se je še tesneje k teti, in ko jo ta prime za roki ter mehko nadaljuje; „Dušica moja, to je nekaj, kar samo pride, in česar se noben človek ne ubrani,“ tedaj je zaihtila tako globoko iz srca in vroče solze so kapale na mehko roko starej teti.</p>
<p n="SLV00194703">Tej je samej postalo nekako tesno pri srci; slutnja, kaj je baronici, izpremenila se jej je tako nenadoma v prepričanje, in trenotek, ko se je to zgodilo, prinesel je nekaj tako sladkega spomina soboj, da jej je skoro tudi oko zalilo. A vedela še nij dovolj, in misel, ki jo je prešinila v drugem trenotji, nosila je soboj tudi ime, katero jej je lice stisnilo.</p>
<p n="SLV00194704">In uže je imela vprašanje pripravljeno, kar zadoni sonoren glas od onkraj vrta na njeno uho, pri katerega donenji se je zganila drobna baronica, in nehote zašepetala: „Oh, on pride!“</p>
<p n="SLV00194705">Amelija je sedaj vedela dovolj, in ko bi bila mala baronica opazovala jo, iznenadilo bi jo bilo bledo lice, in neka trda, pikra poteza v njenem sicer tako mehkem obrazu.</p>
<p n="SLV00194706">Hotela je vstati, in stopiti ven iz lope, pa Ana jo potegne s tihim tresočim glasom nazaj: „Teta počakaj, za boga, ne ven!“</p>
<p n="SLV00194707">Osupnena se obrne.</p>
<p n="SLV00194708">„Zakaj ne?“ vpraša.</p>
<p n="SLV00194709">„Pusti ju, oba sta tamkaj, nikari ju ne moti!“ ihti dekle.</p>
<p n="SLV00194710">„Kedo, oba?“ povpraša Amelija, in nov, jej srce stiskajoč sum jo preliti.</p>
<p n="SLV00194711">„Veronika!“ reče deklica, teško kakor bi jej kamen ležal na prsih, in nove solze so jo zalile.</p>
<p n="SLV00194712">Teta je pri tej besedi stopila nazaj — nema in sama tresoča se.</p>
<p n="SLV00194713">Sedaj stoprav je vedela vse, vse, česar nikedar slutila nij.</p>
<p n="SLV00194714">Glas, kateri je bil tako skrivnost odkril teti, prihajal je bliže in ž njim drug, bolj tih, le semtertja odgovarjajoč ženski glas.</p>
<p n="SLV00194715">Vinko in Veronika — vsaj ta dva sta bila — prišla sta uže tako blizu, da se je razumela vsaka njena beseda, pa hodila sta po stranskem potu, ki nij držal mimo lope.</p>
<p n="SLV00194716">„Uže dolgo nijsem mogel z vami govoriti, grofica, tako brez poslušalca,“ dejal je slikar in bilo je nekaj v glasu, kar je izrazovalo prikrito očitanje.</p>
<p n="SLV00194717">„Da, da, prilike nij bilo,“ reče grofica hladno in pripognivši se odtrga vejico z malega grmiča. „In naposled tudi lehko v pričo družili govoriva, saj mi nemate nikakoršnih skrivnostij razodeti.“</p>
<p n="SLV00194718">Slikar ostane kakor kip. „Veronika!“ se mu izvije bolesten glas iz prs.</p>
<p n="SLV00194719">Grofica se obrne na lahko proti njemu.</p>
<p n="SLV00194720">„Vi ste skoro komični, gospod Rogulin!“ pravi ona, „in jaz vas prav težko razumem! Pa meni se dozdeva, da uže hladno postaja, dajte mi moj plêd!“</p>
<p n="SLV00194721">Vinka je pretreslo nekaj po celem životu, in prsi so se mu težko vzdigovale; molče podal je grofici plêd, katerega je na roki nosil.</p>
<p n="SLV00194722">Zavila se je vanj in stopila naprej proti kostanju, kder je malo prej baronica sedela.</p>
<p n="SLV00194723">Rogulin je šel nehoté za njo; kri mu je silila k srcu, in premagoval se je z nadnaturno močjo.</p>
<p n="SLV00194724">„Kde je teta Amelija?“ vpraša grofica, „menila sem, da bode tukaj.“</p>
<p n="SLV00194725">„Komtesa je šla menda v grad,“ reče Vinko zamolklo.</p>
<p n="SLV00194726">„Kak lep večer! Prijeten pot bodete imeli domov,“ povzame črez nekoliko trenotkov zopet Veronika.</p>
<p n="SLV00194727">„Da, prav prijeten,“ odgovarja pikro slikar.</p>
<p n="SLV00194728">„Vi ste prijahali?“ vpraša ona, ne zmenivša se za naglas njegovih besed.</p>
<p n="SLV00194729">„Da!“</p>
<p n="SLV00194730">Molčala sta zopet nekoliko časa.</p>
<p n="SLV00194731">Rogulin je težko sopel in oprijel se je krčevito mladega kostanja, pod katerim je par korakov naprej sedela grofica.</p>
<p n="SLV00194732">Ona vstane zopet počasi.</p>
<p n="SLV00194733">„Čas bode, da ideva nazaj k družbi!“</p>
<p n="SLV00194734">Slikar stopi naprej, ter jej zastavi pot.</p>
<p n="SLV00194735">„Grofica Veronika,“ reče z svojim donečim glasom, ki se mu je tresel pod uplivom notranjega boja, „kedo in kaj vam daje pravico, ravnati na tak način z menoj? Jaz vam nijsem dal povoda, zato pa smem tudi terjati, da mi daste jasen odgovor. Par tednov uže, odkar sva bila tam doli v gozdu skupaj, umikate se mi vedno. Zakaj, to mi je uganka, taka, da more bolest, katero mi prouzročuje, le oni umeti, ki ve, kako vas s celim svojim življenjem ljubim. Veronika, ali veste da mi ostrupljate sè svojim ravnanjem vsak trenotek, in da nemam dovolj moči v sebi to prenašati?“</p>
<p n="SLV00194736">Bil je tako razburjen, da je moral umolkniti.</p>
<p n="SLV00194737">Grofica, ki je bila s početka malo prestrašena, pridobila je kmalu zopet svojo samosvest, ter je, brezmiselno igraje se s koncem svojega pleda, mirnega obraza poslušala.</p>
<p n="SLV00194738">„Gospod Rogulin, ali sem vam dejala, ali morda pokazala, da vas sovražim,“ — reče črez nekoliko časa, lehko, kakor bi govorila o vremenu; „tega nijsem nikdar storila! In v svesti sem si, da tudi nikdar nijsem v nemar puščala, kar zahteva uljudnost!“ —</p>
<p n="SLV00194739">Slikar je stal, kakor okamenel. Vse je vrelo v njem, a geniti se nij mogel.</p>
<p n="SLV00194740">Pa le nekoliko trenotkov; moževski ponos je premagal vsa druga čutila, in zravnavši se v svojej celej velikosti, stopi za korak bliže in deje:</p>
<p n="SLV00194741">„Razumem vas, grofica; razumem, da vse to, kar je bilo mej nama, vse to je bila igrača, od vaše strani! Da ste mi s tem zagrenili nekoliko ur, to vas ne briga! Saj jih je v istini le nekoliko; kajti od te minute naprej mi spomin na vas ne bode kalil nobenega trenotka več.“</p>
<p n="SLV00194742">Grofica je hotela odgovoriti; a on je mrzlo pozdravljajoč dvignil svoj klobuk in stopil na kraj k ograji. Hladno priklonivši se odšla je ona z vrta.</p>
<p n="SLV00194743">Rogulin se nij ozrl za njo, nego stal nem pri ograji z v tla uprtimi očmi. Slišal nij ničesa, in zdramil se stoprav, ko začuje pred soboj mehak glas tete Amelije, ki je dejala:</p>
<p n="SLV00194744">„Čula sem vse! In prav je, da je tako prišlo — bolje prej nego pozneje. Kajti dokler jaz živim, ali kolikteri mojega rodu, — tako dolgo komtesa Waidenova ne bode nikdar žena sorodnika Selškega rodovine. Zakaj? tega vara ne morem povedati, in tudi nikoli ne vprašajte.“</p>
<p n="SLV00194745">Rogulin je skoro strmel v nepričakovano prikazen, in v prvem trenotku nij umel njenega govora.</p>
<p n="SLV00194746">Potem pa so mu ko blisk šinile v spomin besede Andrejeve, ko mu je dejal: „Ne hodite na Žerinje,“ in sam pri sebi jih je mehanično ponovil: „Ne hodi na Žerinje!“</p>
<p n="SLV00194747">Grofica Amelija ga je bila uže zapustila, in odšla nazaj proti lopi.</p>
<p n="SLV00194748">Trenotek je še postal slikar na svojem mestu, potem pa se obrnil z vrta.</p>
<p n="SLV00194749">Bled je bil, ko je pristopil k družbi pred gradom; Gernau je zapazil to, pa nij omenil nič, nego napravil se k odhodu.</p>
<p n="SLV00194750">Šla sta z drugimi oficirji do vaške gostilne in odjahala. Govorila nijsta ni besede.</p>
<p n="SLV00194751">V Rogulinovej sobi je gorela še dolgo luč, in on sam je srpo gledal v bele popisane lističe, ki so ležali pred njim. Premišljeval je, kakor ga je silila razburjena fantazija, zadnje dogodjaje in svojo pokopano ljubezen, katere zgodovino so pričala ona bela pismica. Dolgo se nij mogel umiriti, misel se je za mislijo podila, in vse se mu je sanjarsko dozdevalo. Nehote pa se mu je parkrat vsilil spomin o dveh mokrih očesih, in na mehak glas, ki je dejal pred malo uricami: „Ko bi imela mamico, bi jo vendar nad vse ljubila.“ Tako je sedel pri mizi, in pred njim je brlela luč.</p>
<p n="SLV00194752">V tistej noči ste tudi Anica in Amelija bili še dolgo skupaj in deklica je pripovedovala teti dogodjaj mej Vinkom in Veroniko na Ravnah, pri katerem je bila slučajno priča. In ko je teta odšla v svojo sobo, potem so tekle še dolgo solze po mladem, drobnem lici malej baronici, solze prvega izpoznanja, prve britke ljubezni.</p>
<p n="SLV00194753">Grofica Amelija pak je prišla bledega lica, s tisto nenavadno pikro potezo preko ustnic v svojo sobo in sedela v svojem naslonjači, zdaj pa zdaj z glavo odkimovaje, da si je bila sama.</p>
<p n="SLV00194754">Naposled je stopila k mizi in vzela iz skrivnega predala mal zvezek starih pisanj. Obličje jej je nekako mehko postajalo, ko je prebirala listič za lističem in stari papirji so se tresli v njenih rokah. In ko je položila zadnjega iz rok — nagnila je svojo na temenu uže osivelo glavo na mizo, in — se zjokala. Ko se je zdramila črez nekoliko časa, in usušila svoje rudeče, solzne oči, položila je stara pisma zopet nazaj v predalček, in zatvorivsi ga dejala tiho sama pri sebi; „Krvava proga je ločila tebe in in mene, in ta kri zabranjuje vsako vez mej mojimi in tvojimi. Mislila sem, da je vse uže davnaj pokopano in strohnelo, pa na krat se je zopet oživelo.“</p>
<p n="SLV00194755">Druzega dne je imel stari Andrej sè svojimi delavci na velicem Razborskem travniku blizu Radovelj mnogo opravila. Kosili so trdino, in ker se je bližalo v prihodnjem tednu še mnogo družili del, trebalo je požuriti se. Bilo je okolo desetih do polu dne, in stari oskrbnik je bil sedaj pri koscih, ki so uže težko brenkali po osušenej travi, sedaj pri ženskih, ki so v redovji ležeče seno preobračevale. Postal je mej delom malo pod veliko vrbo, tik Žerinjske ceste, ki je držala mimo.</p>
<p n="SLV00194756">„Pozna je, pozna!“ oglasi se nekdo za njim s pota, in suha postava Žerinjskega oskrbnika, pristopala je v znanih velicih škornjih na travnik. Pipo je držal v ustih, toda menda le, ker je drugam nij vedel dejati, kajti tobakovega dima nij bilo videti.</p>
<p n="SLV00194757">Andrej se je na pol obrnil k njemu.</p>
<p n="SLV00194758">„Pozna je; pa bode tudi dobra,“ reče počasi.</p>
<p n="SLV00194759">„Dobra pa, dobra,“ prikima hitro gospod Mejač, in nese ona dva prsta svoje desnice, katera je vedno, držeč tobak mej njima, pritiskal enega k druzemu, pod svoj nos.</p>
<p n="SLV00194760">„Vroče je!“ reče zopet črez nekoliko časa, v katerem je ogledoval bližnje kosce.</p>
<p n="SLV00194761">„Prav za nas, bode se vsaj sušila hitreje,“ odgovarja Andrej.</p>
<p n="SLV00194762">„Sušila se pa bode, sušila!“ pravi gospod Mejač, ter stopi naprej in vzame iz redovja šop sena, ter ga pomane. „Sušila pa, sušila,“ reče na novo.</p>
<p n="SLV00194763">Žerinjski oskrbnik je imel nekaj na srci; to je čutil iz njegovega ravnanja lebko vsak, kdor ga je poznal.</p>
<p n="SLV00194764">Andrej, ki je bil vsem ljudem nasproti navadno oduren, tudi gospodu Mejaču uij izkazoval posebnih častij, in se je odpravljal počasi na drugo stran travnika. Mejaču pa to nij bilo po volji, kajti obrnil se je zopet in po starej navadi pričel:</p>
<p n="SLV00194765">„Pripravili nijste še nič pri vas?“ ter pogledal po strani Andreja.</p>
<p n="SLV00194766">Ta se ustavi.</p>
<p n="SLV00194767">„Kaj pripravili?“ vpraša.</p>
<p n="SLV00194768">„No, za gospo!“ odkima Mejač.</p>
<p n="SLV00194769">„Za katero gospo?“ povpraša nekako osorno Razborski oskrbnik.</p>
<p n="SLV00194770">„Pred pustom bode, kakor pravijo,“ — namežika oni.</p>
<p n="SLV00194771">„Saj vas ne razumem, gospod Mejač.“</p>
<p n="SLV00194772">„I no, poroka bode! Oh, to ga bo pil naš Jaka!“ pravi oni, ter dvigne roki k višku, kakor bi uže videl Jakoba, Žerinjskega kočijaža, kako se je vina napil.</p>
<p n="SLV00194773">Andrej je bil pri besedi „poroka“ močno pozoren postal.</p>
<p n="SLV00194774">„Sedaj pa povejte, kaj za vraga vendar mislite s poroko, jaz ničesa ne vem!“ reče resnim glasom.</p>
<p n="SLV00194775">„Joj, ničesa ne veste, Andrej? Vsi uže govore!“ pravi nepoboljšljivec.</p>
<p n="SLV00194776">Sedaj je bilo z Andrejevo potrpežljivosti pri konci.</p>
<p n="SLV00194777">„Za hudirja vendar, gospod Mejač, povejte, kaj mislite,“ vsklikne jezno.</p>
<p n="SLV00194778">„I no, naši in vaši, komtesa in vaš gospod,“ reče poravnavaje Žerinjski oskrbnik.</p>
<p n="SLV00194779">Andrej nad nosom svoje obrvi stisne.</p>
<p n="SLV00194780">„Ali ste to v gradu zvedeli,“ vpraša.</p>
<p n="SLV00194781">„O jaz ne, mislil sem, da vi več veste.“</p>
<p n="SLV00194782">„Jaz vraga ne vem,“ pravi oni, ter se obrne v stran.</p>
<p n="SLV00194783">Gospod Mejač je mislil še nekaj vprašati, pa mlad fant, ki je pritekel Andreja iskat, prestrigel mu je govor.</p>
<p n="SLV00194784">„Gospod bi radi govorili z vami; doma čakajo,“ reče posel Razborskemu oskrbniku.</p>
<p n="SLV00194785">Andrej se je molče napotil domov, naročivši koscem še nekoliko. Mejač pak je odšel na drugo stran.</p>
<p n="SLV00194786">Jako zamišljen je bil stari mož, ko je korakal proti Razboru; govoril je sam soboj mej potoma, in včasi postajal. „To ne bo, to ne more biti dobro,“ dejal je večkrat — „in ona, kaj pravi ona — ta stara?“</p>
<p n="SLV00194787">Prišed na Kazbor, zvedel je, da ga čaka gospod v biblijoteki.</p>
<p n="SLV00194788">Našel ga je slonečega pri mizi.</p>
<p n="SLV00194789">„Dobro da pridete, Andrej — težko sem vas uže pričakoval,“ reče slikar, ki je bil denes močno bled in utrujen videti, ter migne oskrbniku, da se usede.</p>
<p n="SLV00194790">„Andrej, vi mi bodete denes nekaj povedali, kar bi bili morali uže davnaj storiti, a česar ste se vedno močno branili.“</p>
<p n="SLV00194791">Oskrbnik se je zganil pri teh besedah, slutil je kam meri gospod njegov.</p>
<p n="SLV00194792">„Le spomnite se dneva, ko ste mi dejali: „Nikari ne hodite na Žerinje!“ Andrej, povejte mi, zakaj ste tako rekli!“</p>
<p n="SLV00194793">Ogovorjeni je molčal, ter povesil glavo.</p>
<p n="SLV00194794">„Jaz vas prosim, da mi odkrijete svojo skrivnost, ki se, kakor po vsej pravici slutim, ozko strinja z imenom umrlega strijca; Andrej, vi bodete to storili.“</p>
<p n="SLV00194795">V oskrbnikovih prsih je kipelo, in težko je sopel. Pa spomin na novost Mejačevo, in preudarek, da bi to le mogoče bilo, prisilil ga je, da je dejal:</p>
<p n="SLV00194796">„Gospod, jaz vam neke skrivnosti nijsem razodel, katero razlagati se mi je nepotrebno zdelo, ker bi vam bila mogoče kaj neprijetnih ur prizadejala, in ker sem menil, da je uže davnaj vse pokopano in pozabljeno. Pa naj bo, ker hočete, saj je s kratka povedano.“</p>
<p n="SLV00194797">Starec si obriše s svojo ruto pot z obraza, in nadaljuje potem, polagano govoreč:</p>
<p n="SLV00194798">„Ko je prišel baron Selški sem v ta kraj, zahajal je pogosto na Žerinje, in kakor so ljudje, govorili, zavoljo mlade grofice Amelije. Njo morate poznati, gospod!“</p>
<p n="SLV00194799">„Amelija,“ vsklikne Vinko, in potem premagavši se reče mirno: „Da, poznam jo!“</p>
<p n="SLV00194800">„Govorilo se je, da bode kmalu ženitovanje na Žerinjah. Vaš strijc je bil tedaj mlad, lep, pa kaj to! Hodil je tja vsak dan in prihajal pozno zvečer domov. Enkrat pa — bilo je jeseni, dobro vem, prišel je uže dopoludne nazaj, bled in nem, komaj so ga nogi nesli. Ostal je doma cel dan — in od tiste ure nij bil več na Žerinjah. Zvečer tistega dne pa sem zvedel, da so našli grofa Waldena — starejšega brata sedanjega gospodarja — ustreljenega v gozdu.“</p>
<p n="SLV00194801">„Kaj, kaj,“ vsklikne slikar, „v kako zvezo spravljate ta dogodjaj sè strijcem mojim?“</p>
<p n="SLV00194802">„Jaz v nobeno, gospod! A govorilo se je tedaj mnogo, o tem in onem; mojega gospodarja nihče imenoval nij, pa grofica sama — Amelija ga je imenovala morilca svojega brata.“</p>
<p n="SLV00194803">„Bog!“ vzdihne Vinko, — „in vi Andrej?“</p>
<p n="SLV00194804">„Jaz, gospod, jaz sem preverjen, da en tega nij storil, nikdar ne! Tega nij mogel. Govorila nijsva o tem nikoli. Šel je on kmalu po tem dogodljaji zopet po svetu, mene nij opustil, in odkar se je vrnil črez nekaj let, bil je tak, kakor ga vam popisujejo. Žerinje pak je dobil mlajši brat ustreljenega grofa, ki je bil prej vedno po mestih in šolah, in o tem kar sem vam pravil, ne more ničesa vedeti, ako mu Amelija nij pripovedovala. Grofice nijsem videl uže mnogo, mnogo let; govorila pa nijsva nikoli več, odkar se je to pripetilo.“</p>
<p n="SLV00194805">Starec obmolkne.</p>
<p n="SLV00194806">Vinka so pretresala najraznejša čutila. Strijc morilec, to nij mogoče, in vendar ga imajo za to, — ona ga ima.</p>
<p n="SLV00194807">Andrej je vstal počasi, ker gospod nij besedice rekel, nego molče zrl pred se.</p>
<p n="SLV00194808">„Hvala vam, Andrej,“ reče naposled; „čuden dogodljaj ste mi razodeli, in prav bi bilo, ko bi ga bil prej vedel. Pa — saj je sedaj vse jedno,“ pristavi za-se.</p>
<p n="SLV00194809">Oskrbnik ga je gledal sè srpim očesom, spomnil se je tega, kar je čul zjutraj.</p>
<p n="SLV00194810">Poslovil se je in ven stopivši na mostovž je postal nekoliko in dejal:</p>
<p n="SLV00194811">„Da da, zopet jeden; — tako gre to čudno prokletstvo od jednega na druzega.“</p>
<p n="SLV00194812">Obrisal si je na novo pot z obraza in odšel.</p>
<p n="SLV00194813">Na spodnjih stopnicah sreča mladega oficirja. Poznal ga je, saj je bil onih eden, ki so stražili v Radovljali živinsko kugo, in ki so bili uže enkrat pohodili dva prijatelja na Razboru.</p>
<p n="SLV00194814">„Gospod Rogulin doma?“ vpraša prišlec.</p>
<p n="SLV00194815">Andrej mu pokaže pot do biblioteke.</p>
<p n="SLV00194816">Odhajajoč počasi, premišljal je, bi se li vrnil v travnik, kar začuje zvoncev glas iz gospodarjeve sobe.</p>
<p n="SLV00194817">Ker nij bilo druzega služabnika blizu, ide on vpraševat po povelji.</p>
<p n="SLV00194818">„Jeli baron v svojej sobi?“ povpraša slikar vstopivšega, in ne pričakovaje odgovora nadaljuje: „Poiščite ga, in recite mu, da ga prosim za trenotek semkaj.“</p>
<p n="SLV00194819">Z nekakim osornim glasom je govoril te besede; prišli oficir je slonel resnim obrazom pri mizi.</p>
<p n="SLV00194820">Andrej je zapazil to; pa šel je izpolnjevat dano povelje.</p>
<p n="SLV00194821">Gernau je bil doma, in kakor si je sam dejal, denes v čudnej situvaciji. Dozdevalo se mu je, da se je na Žerinjah sinoči nekaj pripetilo, prepričan je bil tega, in ravno zato mu je bilo nekako neprijetno poiskati prijatelja. Kratkočasil se je sè svojim pinčkom, sedaj prebiral par starih časnikov, sedaj zopet meditiral sam soboj, kaj in kako.</p>
<p n="SLV00194822">„Aha, sedaj bodemo pozvedeli,“ mislil si je, ko mu je stari oskrbnik poročil prijateljevo željo.</p>
<p n="SLV00194823">Nekaj trenotkov pozneje je stopil v biblijoteko malo osupneno pogledovaje resni obraz prijateljev, in svojega praporščaka, ki je bil došel v paradnej opravi.</p>
<p n="SLV00194824">„Gernau!“ reče slikar mu nasproti stopivši.</p>
<p n="SLV00194825">Resni ton teh besedij je še bolj osupnil barona.</p>
<p n="SLV00194826">„Gospod lejtnant tu,“ nadaljuje slikar, „mi je ravno sedaj naznanil v imenu grofa Sorija, da zahteva on zaradi stvari, katero ti bom pozneje razjasnil, zadostenja od mene. Jaz nemam uzroka mu odrekati ga, in ti boš tako prijazen, potrebno s tem gospodom prirediti.“</p>
<p n="SLV00194827">Sedaj je razumel Gernau. Obraz se mu je hotel sicer malo podaljšati pri tem nepričakovanem naznanilu, pa umel je svoje stališče popolno in ga vzdrževal.</p>
<p n="SLV00194828">Slikar je odšel, hladno pozdravši Sorijevega poslanika.</p>
<p n="SLV00194829">Sekundanta sta bila kmalu gotova, in po odhodu oficirja je poiskal Gernau prijatelja.</p>
<p n="SLV00194830">Našel ga je v parku.</p>
<p n="SLV00194831">„Vse v redu?“ vpraša slikar prišlega.</p>
<p n="SLV00194832">„Vse; malenkosti preskrbim jaz po polu dne!“ odgovori Gernau in si odreže šibico z bližnjega grma.</p>
<p n="SLV00194833">„In kedaj?“</p>
<p n="SLV00194834">„Jutri do polu dne!“ reče baron in pristavi: „Pištole!“</p>
<p n="SLV00194835">„Dobro!“ pritrdi Rogulin.</p>
<p n="SLV00194836">Potem gresta molče vkup naprej po peščenej stezi, ki se je vila po parku.</p>
<p n="SLV00194837">Po nekolikih korakili Rogulin postane.</p>
<p n="SLV00194838">„Gernau,“ reče zamolklim glasom, „tvoje besede so se skoraj izpolnile.“</p>
<p n="SLV00194839">„Vem, saj sem ti bral to sinoči z obraza,“ pritrdi baron.</p>
<p n="SLV00194840">„Jaz sicer ne bodem iskal tam tolažbe, kakor si jo ti,“ pristavi slikar z britko ironijo, „osoda mi je drugo, skoro prijetnejšo naklonila, — dvoboj:“</p>
<p n="SLV00194841">Gernau je molčal.</p>
<p n="SLV00194842">„Grof zahteva zadostenja, ker sem, kakor pravi, grofico Veroniko razžalil,“ nadaljuje Vinko, „bodi si, da si on sam to domišljuje, bodi si, da ga je grofica na to navela. Kajti tudi to se mi sedaj mogoče dozdeva,“ pristavi pikro.</p>
<p n="SLV00194843">Hodila sta še nekaj časa po parku, naposled se je baron ločil.</p>
<p n="SLV00194844">„Na večer se vidiva,“ reče kratko.</p>
<p n="SLV00194845">„Da, na večer, pri šahu še enkrat!“ nasmehne se slikar, roko podavši prijatelju.</p>
<p n="SLV00194846">„Ha, ha!“ meni baron malo prisiljeno.</p>
<p n="SLV00194847">Proti gradu idoč postane še enkrat in udari se svojo šibo po grmu, ob strani rastočem, kakor tedaj, ko je v Žerinjskem gozdu prišel do izpozuanja, da ima dober nos, ter reče pol resno, pol smeje se:</p>
<p n="SLV00194848">„Prokleto, sedaj naj pa še kedo pravi, da nas dolg čas tare!“</p>
<p n="SLV00194849">Hlapca poklicavši, velí mu sedlati, in kmalu potem odjaše.</p>
<p n="SLV00194850">Doktor Rakec, Radoveljski zdravnik za božje ljudi in za ljubo živino, naspal se je bil ravno v svojem rednem popoldanskem spanji, ter stal pri nizkem oknu svojega nizkega stanovanja in gledal na bližnjo široko cesto.</p>
<p n="SLV00194851">Ta doktor Rakec, kakor se je sam rad imenoval, akoravno ga je vse le za „padarja“ izpoznavalo, — bil je čuden mož. Študiral je res nekaj let na univerzi; pa ko so mu bili pošli novci, pustil je tudi on visoko šolo, dobil si nekde kirurgovsko spričevalo in naselil se kot zdravnik v Radovljah. Pokmetil se je skoraj, tako da je le redkokrat in prav nerad šel na Žerinje k grofovskim, kadar je bilo treba tamo zdravniške pomoči. Njegovo življenje se je sukalo okolo kmetov v obližji, in posebno okolo Zabrdnikove krčme. Tja je zahajal sleherni večer, — in navadno sedel tam kot jedini „gospodski“, kakor so dejali skoro po nepravu kmetje, ter pil svoj polič, zabavljal na konjederko in druge zdravniške šušmarje, in celo o gospodu fajmoštru zato nespoštljivo govoril, ker je imel in dajal ljudem homeopatične kuglice.</p>
<p n="SLV00194852">Odkar so bili vojaki v Radovljah, in so njihovi oficirji zahajali k Zabrdniku, branil se je s početka doktor Rakec njihove družbe.</p>
<p n="SLV00194853">„Pojdi, pojdi, pa pozdravi Kranjca,“ tako je dejal po svojej stereotipnej šegi prvi večer Zabrdniku, ko ga je v imenu enega oficirjev vabil k taroku, in to je krčmar precej razumel. Pozneje pak se jih je bil vendar privadil, ker so bili tudi pivci, in ker so dobro tarokirali: in potem so se sporazumeli z učenim vinskim bratom.</p>
<p n="SLV00194854">Denes torej je stal vaški doktor pri oknu svojega stanovališča, in dolgočasil se je, da je dvakrat zazeval.</p>
<p n="SLV00194855">„Slabo je dendenes za nas! Ko bi sina imel, medicinar bi nikdar ne bil,“ dejal je sam za-se. „Dve nedelji za vrstjo je bilo uže“ žegnanje, na Polici in v Krtovljah, pa nikder se nijso stepli, da bi bili par buč razbili si. Slabo, slabo! In nobene epidemije nij več, koz ne, difteritis ne, težkega poroda ne, škoda, prokleta škoda! In sedaj še živinsko kugo stražijo, da mi le ne bode moč, ni belega kebra zaslužiti. Da bi jih zgaga!“</p>
<p n="SLV00194856">Tako je sodil doktor Rakec ter stopil k omari, kder je bila njegova apoteka, vzel zeleno steklenico in pil glažek, — najbrž kakega likerja. In bog ve kam bi bil še zabredel se svojo krvoželjno fantazijo, ko bi ga ne bil zdramil glas konjskih kopit pred hišo.</p>
<p n="SLV00194857">„A-á! kaj pa ta hoče?“ zamrmra vesel, stopivši k oknu. „Zaslužiti pa težko da bode kaj pri njem!“</p>
<p n="SLV00194858">Prišlec, do katerega je imel doktor Rakec tako malo zaupanja, bil je privezal konja k bližnjemu drevesu, in je po zadnjih besedah doktorjevih vstopil.</p>
<p n="SLV00194859">Bil je baron Gernau.</p>
<p n="SLV00194860">„Kaj pa vi? K meni pridete? Ali hočete, da bi uže sedaj kvartat šel? Ne bo nič. Zadnjič ste me preveč obrali!“</p>
<p n="SLV00194861">S temi besedami pozdravi Rakec pohodnika.</p>
<p n="SLV00194862">„Ne bojte se, doktor,“ smeje se oni, „nič hudega se vam ne bode zgodilo. Dovolite, da sedem.“ In primeknivši stol k mizi, nadaljuje baron: „Tako, sedaj zapaliva smodke, tu so, in potem vam razodenem namen svojega pohoda.“</p>
<p n="SLV00194863">Rakec je sedel počasi na drug konec mize, v velikem neredu obložene s starimi, teško-da mnogo čitanimi knjigami, novih nij kupoval doktor, nóžiči in kleščami, katerih namen je bil očividen, kajti zraven njih, mej žreblji in drugo drobnjavo je ležalo še par zob, katere je bil Rakec do polu dne bolniku izdrl, pa pozabil jih odstraniti, ali pa nalašč tam pustil, da bi pokazal vsakemu novoprišlemu pacijentu, kako ima vsakovrstno prakso.</p>
<p n="SLV00194864">„Ali jih bodete hranili za muzej,“ — vpraša Gernau.</p>
<p n="SLV00194865">„Ha, ha, ha!“ meni doktor, in si veselo prižiga fino cigaro, kajti tacega kadila v Radovlji niti za denar nij bilo dobiti.</p>
<p n="SLV00194866">Baron se nasloni počasi nazaj na stolu, Rakec pak radovedno pričakuje, kaj zdaj pride.</p>
<p n="SLV00194867">„Vi ste bili na univerzi, doktor,“ — vpraša Gernau.</p>
<p n="SLV00194868">„Bil, bil!“</p>
<p n="SLV00194869">„Povedite mi, ali ste bili tam kedaj pri dvoboji?“</p>
<p n="SLV00194870">„Dvoboji? Ha, ha. Ne bodi, ne bodi! Tega pa ne, tako neumen pa nijsem bil nikdar!“</p>
<p n="SLV00194871">„Umen ali neumen,“ meni Gernau, „to me ne briga, to svobodno opustiva! A videli ste vendar enkrat takov dvoboj mej študenti?“</p>
<p n="SLV00194872">„Ha, ha, videl, videl! Jednemu Nemcu je nos odletel, ha, ha, ha, potem smo ga pa šivali, iz kože nov nos naredili, ha, ha, ha!“</p>
<p n="SLV00194873">Doktor Rakec je vesel postajal, smejal se je pri vsakej besedi, iz razloga ali brez uzroka.</p>
<p n="SLV00194874">„Pa kaj vraga me povprašujete po teh dogodjajih? Ne bodi, ne bodi!“ reče po kratkem molku.</p>
<p n="SLV00194875">„Ker bi vas za tak slučaj potreboval,“ pravi baron lakonično in pogleda zdravnika.</p>
<p n="SLV00194876">„Ka-aj? Mene? Za dvoboj? Ne bodi, ne bodi,“ zavleče z nekakim dolgim obrazom.</p>
<p n="SLV00194877">„Da — za dvoboj!“</p>
<p n="SLV00194878">„Ha ha! Pamet, pamet, ljubček moj!“ meni Rakec, „to so čudne reči!“</p>
<p n="SLV00194879">„Pustiva to, doktor,“ reče Gernau resno, „stvar se stori tudi brez vas! Pa saj veste, da je prav, ako tudi pridete, in samo z besedo vam ne bodemo hvaležnosti izkazovali.“</p>
<p n="SLV00194880">Rakec preudarja.</p>
<p n="SLV00194881">Zadnje besede oficirjeve so se mu dozdevale najbolj pomenljive; črez nekoliko časa je dejal:</p>
<p n="SLV00194882">„Nu, naj bo, vam na ljubo! Po volji mi pa nij nič kaj? Dvoboj, ha ha! Še tega nijsem nikdar umel, kako se more človek za kako idejo ubiti, obesiti, ali ustreliti dati. Pa dvoboj!“</p>
<p n="SLV00194883">Zgovorila sta se potem bolj natanko.</p>
<p n="SLV00194884">Ko je črez pol ure Gernau odšel, stal je naš doktor še dolgo s povešeno glavo sredi sobe, roki v žepih tiščal in sam soboj besedoval. Zvečer je bil pri Zabrdniku jako slabe volje, ter je kmalu odšel in še nekoliko vina pustil v jedinem poliči, katerega je bil naročil. Kaj tacega sam Zabrdnik nij pomnil. Sodil je, da utegne zdravnik hudo bolan biti, ko mu uže vino ne diši.</p>
<p n="SLV00194885">Krasno jutro je bilo za tem pomenljivim dnevom vstalo. Žerinjski vrabci so kričali po svojej starej, nespodobnej navadi, ko so se preletavali s podstrešja na kostanje in lipe, tako da je mala baronica Ana, ki je bila denes prva pred gradom, obstala in gledala nekoliko časa z zanimanjem nemirno tičjo družbo.</p>
<p n="SLV00194886">Imela je knjigo soboj, in kakor je bilo videti, namenila se je na mal sprehod. Zavila je okolo grada in šla mimo vrta navzdol na ono stran proti gozdu, kder je nekedaj srečal Gernau prvikrat grofico Veroniko.</p>
<p n="SLV00194887">Po jablanih, ki so rasle semtertam po desnej in levej ob holmu, rumenilo je solnce zoreče sadje; jesen se je bližala, in ptičkov je bilo malo čuti; le predrzne šoje so kričale, skakaje od veje do veje, in tropa strnadov je posedala z drevesa na drevo.</p>
<p n="SLV00194888">Baronica je odprla knjigo in beroč je stopala počasi naprej po stezi. Do gozda prišedši zavila je na levo v hladno, zatišno dobravo, ki se je raztezala tamo ob potočku, tja na Razborsko stran.</p>
<p n="SLV00194889">Četrt ure hoda navzgor po dolini, stal je na malem ovinku, katerega je storil potok okolo izbuklega brega, star podrt mlin, Žerinjska pristava. Strehe nij bilo več na okrašenem zidovji, in kder sta se sukali nekedaj dve kolesi, kakor sta pričala predora v steni, molelo je le nekoliko trohlih hrastovih kolov k višku. Okolo pa je raslo sivkasto vrbičevje in dve stari trepetliki ste viseli tik podrtije črez potok.</p>
<p n="SLV00194890">Tiho in samotno je bilo tu, kder se je raztezalo po obeh robih ozkega, podolgastega travnika gosto borovje, ki je preprezalo na desno in levo kipeče holme, in daleč na okrog nij bilo človeškega stanovališča.</p>
<p n="SLV00194891">Baronica je prihajala večkrat sem, in v senci pod trepetlikama, kder je stala mala klopica, delo starega Tineta, počivalo se je tako prijetno.</p>
<p n="SLV00194892">Tudi denes je sedla tamkaj. Brati je hotela, pa zdaj jej menda nij bilo moč, nekova čudna slutnja jo je težila, in položila je deklica knjigo z rok, ter naslonivši se na deblo stare vrbe, zrla je, kakor brez mislij v zeleno vodo, ki se je pod njo pomikala počasi naprej.</p>
<p n="SLV00194893">Bleda je bila ta hip, in mala bolestna poteza okolo ustnic kazala je dovolj, da bridke urice zadnjih dnij nijso minole brez sledu. Pri tem pak je sijala iz njenih jarkih, temno obsenčenih očij neka mirna resignacija, ki jim je podajala nenavadno čarobnost. A vendar nij bila z namenom prišla, tu kar tako sedet, nego citati je hotela v lepej naravi.</p>
<p n="SLV00194894">Imela je soboj pesni onega velicega Nemca, o katerem pravijo, da je bil najsrečnejši mej poeti. Z obema ročicama je knjigo vzela in stisneno njen rob ob smehljajoča nsta dela, oči so se v zelenjavo uprle, po mladej glavici pak se je zaplela ta-le stava:</p>
<p n="SLV00194895">„Čakaj, odprem naglo. Ako bode na tistej strani, katera se mi bode sama odprla, kakova pesen nanj, — nanj, — potlej bode, — če ne, pa ne!“</p>
<p n="SLV00194896">Ali kakor da bi se bala, ne more odpreti. Nazadnje pak naglo odgane in čita:</p>
<p n="SLV00194897">„Ich mag vom heut’gen Tag dir nichts vertrauen, Wie sich im Sinnen, Wünschen, Wähnen, Wollen, Mein treues Herz zu dir hinüber wendet: So stand ich einst vor dir, dich anauschauen, Und sagte nichts. Was hätt’ ich sagen sollen?“</p>
<p n="SLV00194898">Brzo odloži zopet knjigo in zarudi sama pred soboj. Kako je vendar to neizrečeno čudno, da so vse te besede prav iz njenega srca prepisane, in še toliko družin v pesniku, skoro kder koli se odpre?</p>
<p n="SLV00194899">Za veselje in žalost, za naš najskrivnejši čut ima poet besedo, in kako lepo! Kedo mu je pač to vse povedal? Ona nij govorila še z nikomer na svetu o vsem, kar je bilo zdaj v njenem srcu, z nikomer, s kom bi pač? Nihče v njenej okolici bi je ne razumel, kedó bi se še morda smijal, jedina teta ve nekoliko. Ali ta veliki Goethe, ki je te vrste pisal, razumel je tudi njeno srčice.</p>
<p n="SLV00194900">Sedela je dolgo tako vtopljena v svoje misli.</p>
<p n="SLV00194901">Kar jo probudijo iz nasprotne hoste prihajajoči glasovi; ljudje so morali biti blizu.</p>
<p n="SLV00194902">„Kdo hodi tu ob tem času?“ bila je prva misel baronice, ki se je nekako boječe ozrla okolo.</p>
<p n="SLV00194903">„Pa kaj je to? To je Gernauvov glas! In še drugi so pri njem. Tako zgodaj in tu?“</p>
<p n="SLV00194904">Čudeča se in radovedna posluša, a nij bilo moči razločiti govorov. Oddaljeni so morali biti komaj sto korakov, le gosto borovje jih je zakrivalo; in kakor se je čulo, stali so na mestu in nijso šli naprej.</p>
<p n="SLV00194905">Slutnja necega zla se polasti še bolj male baronice, in nerazložljiv strah.</p>
<p n="SLV00194906">Premišljevala je, kaj naj bi storila. Bežala? Ostala? Naposled zapusti svoje mesto, ter gre tiho in počasi črez ozko brv, ki je ležala na gorenjem koncu podrtega mlina preko potoka. Tu potem stopa polagano skozi gosto drevje glasovom naproti, ki so pa naenkrat umolknili.</p>
<p n="SLV00194907">Ana postane, sapo zapira, da bi kaj čula.</p>
<p n="SLV00194908">V tem trenotku pokne dvojen strel, urno zaporedom, da se je komaj razločil drug od druzega, in to komaj petdeset korakov pred silno prestrašenim dekletom.</p>
<p n="SLV00194909">Zamolkel, poluglasen vsklik se je razlegal takoj po strelu.</p>
<p n="SLV00194910">„Za boga, kaj je to,“ hiti trepetajoča a vendar ohrabrena mlada baronica, in neznana groza jej pospeši korake.</p>
<p n="SLV00194911">Ko bi trenil, bila je skozi hosto dospela na majheno podolgasto travino, ki se je razprostirala sredi gozda.</p>
<p n="SLV00194912">Nenavaden prizor odpre se tukaj njenim očem.</p>
<p n="SLV00194913">Sredi prostorišča je ležal nekdo na tleh, in poleg njega sta klečala Gernau in doktor Rakec; par stopinj oddaljen pak je stal grof Sori z dvema oficirjema. Vsi so molčali.</p>
<p n="SLV00194914">Ana je v jednem hipci videla vse, in grozna misel jo prešine.</p>
<p n="SLV00194915">Nehoté in bleda ko zid stopi naprej, in sedaj izpozua ležečega, kateremu je rudečil širok curek krvi belo srajco. Bil je Vinko Rogulin.</p>
<p n="SLV00194916">„Bog! Mrtev li? Mrtev!“ vsklikne dekle sè strastnim bolestnim glasom, in se zgrudi na koleni poleg bledega Razborjana, čegar krvava prša so se počasi dvigala v težkej sapi.</p>
<p n="SLV00194917">Navžočni so stopili iznenadeni in prestrašeni narazen. Kratka, tesna tišina je nastala; dekle je zrlo srpo, in kakor brez zavesti pred se, ter pritiskalo krčevito drobne ročice k prsim.</p>
<p n="SLV00194918">Grof Sori je bil prvi, ki se je ohrabril. Stopil je bliže.</p>
<p n="SLV00194919">„Baronica,“ reče suho a uljudno, „to nij prizor za vas. Dovolite mi, da vam pomagam.“</p>
<p n="SLV00194920">Rekoč jo prime za roko, ter hoče vzdigniti jo.</p>
<p n="SLV00194921">A ona se mu strastno izpuli, ter pahnivši njegovo roko strani, pomeri ga z bliščečim svojim očesom. Od notranje bolesti malo ohripelim glasom mu reče:</p>
<p n="SLV00194922">„Pustite me, grof! Kaj ne, to je vaše delo, ubijalec!“</p>
<p n="SLV00194923">Tu pristopi Gernau.</p>
<p n="SLV00194924">„Baronica — mirni bodite,“ reče jej mehko, — „on nij mrtev! Ranjen je, pa rana nij tako nevarna.“</p>
<p n="SLV00194925">Anica zakrije obraz z rokami, in sedaj se jej je izvil glasen, ihteč jok iz globine prs.</p>
<p n="SLV00194926">Vinko je v tem trenotku odprl oči, ki so ob-viseli na drobnej dekličinej podobi, katera je tako britko jokala klečeča poleg njega.</p>
<p n="SLV00194927">„Ana? Vi tukaj?“ dejal je poluglasno, ter hotel dvigniti se; a bolečine mu nijso dopuščale, in onemogel se zgrudi zopet nazaj.</p>
<p n="SLV00194928">Doktor Rakec, ki je dosedaj osupnen in začuden gledal enega in druzega, in ki si celega dogodka nij mogel prav prirediti v svojih možjanih, oglasil se je sedaj z energično besedo.</p>
<p n="SLV00194929">„Pamet, pamet, ne bodi, ne bodi!“ dejal je, „kaj boste tu stali, treba je, da dobimo pomoči. Jeden gospodov naj stopi po voz, ki je pripravljen.“ Potem pak se obrne k Gernauvu, in potihoma mu zašepeče; „Vi pa to le malo púnico strani spravite, kaj bode devče tu stokalo, ko ne pomaga nič. Pamet, pamet! Recite jej, naj jezik za zobmi drži, če hočete.“</p>
<p n="SLV00194930">Rakčeva eneržija je bila na pravem mestu.</p>
<p n="SLV00194931">Jeden oficirjev odide po voz, ki je bil blizu.</p>
<p n="SLV00194932">Gernau se obrne k Ani:</p>
<p n="SLV00194933">„Vi morate domov, baronica! Dovolite da vas izpremim.“</p>
<p n="SLV00194934">Deklica vstane tiho in si obriše oči. S povešeno glavo je stala tu, in le stisneni ustni so pričali o notranjem boji.</p>
