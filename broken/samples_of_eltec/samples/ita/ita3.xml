<?xml version="1.0" encoding="UTF-8"?>
<samples n="ITBI0726">
<sample><p n="ITBI0726122">— Giulio! Smettila! Tu sai quel che ho nel cuore. È una spina grossa come il mio pollice.</p>
<p n="ITBI0726123">— Lo so: sarà eguale alla mia.</p>
<p n="ITBI0726124">Allora, Niccolò divenne affettuoso; la sua voce quasi supplichevole e dolce; e sarebbe stato capace di fargli anche le moine:</p>
<p n="ITBI0726125">— Se non ci si volesse bene tra noi, vorrei doventare una bestia... un rospo!</p>
<p n="ITBI0726126">Giulio lo guardò con tenerezza; ma il fratello gli disse:</p>
<p n="ITBI0726127">— Non mi guardare!</p>
<p n="ITBI0726128">— Quelle bambine hanno bisogno di vestiti da inverno.</p>
<p n="ITBI0726129">— Glieli farai comprare. Subito! Per loro, faccio anche a meno delle scarpe! Di tutto! Mi lascio morire di fame!</p>
<p n="ITBI0726130">Quando aveva di questi propositi, che gli duravano poco, si drizzava con tutta la persona; mandando in fuora il petto: camminando in su e in giù per la bottega, che allora per lui pareva troppo stretta. Egli era soddisfatto di se stesso e dava occhiate di orgoglio affettuoso; ansando come se avesse dovuto difendere precipitosamente le due nipoti. Pareva che non potesse star fermo mai più.</p>
<p n="ITBI0726131">— Per noi, quelle bambine devono esser sacre. Non è vero?</p>
<p n="ITBI0726132">— L'ho sempre detto anch'io.</p>
<p n="ITBI0726133">— Ma Enrico... ti pare che Enrico sia del nostro sentimento?</p>
<p n="ITBI0726134">— Diamine!</p>
<p n="ITBI0726135">Ma Niccolò cambiò subito discorso:</p>
<p n="ITBI0726136">— O quando torna con le frutta?</p>
<p n="ITBI0726137">— Sono dieci minuti soli che è andato via!</p>
<p n="ITBI0726138">E Giulio sbirciò il suo orologio.</p>
<p n="ITBI0726139">— Io vado a casa, e vi aspetto là tutti e due. Vieni presto!</p>
<p n="ITBI0726140">Ma Giulio, restato solo, si mise a preparare alcune fatture da riscuotere. Mentre scriveva, entrò, come faceva tutte le mattine, venendo dall'Archivio di Stato, un giovane francese, critico d'arte, stabilitosi a Siena per studiare certi pittori del quattrocento. Era vestito sempre bene; con i baffi biondi e un bastone con il pomo d'avorio cerchiato d'oro. Aveva gli occhi turchini, e i baffi parevano un peso sul sorriso.</p>
<p n="ITBI0726141">— Buon giorno, signor Nisard.</p>
<p n="ITBI0726142">— Buon giorno.</p>
<p n="ITBI0726143">— Che mi dice di nuovo?</p>
<p n="ITBI0726144">— Ho trovato una cosa molto importante su Matteo di Giovanni. Una cosa straordinaria! Una scoperta che farà effetto! Sono molto contento!</p>
<p n="ITBI0726145">Giulio domandò:</p>
<p n="ITBI0726146">— Si può sapere?</p>
<p n="ITBI0726147">— Mi servirà per il libro che sto preparando!</p>
<p n="ITBI0726148">— Allora non voglio essere indiscreto: non voglio che me la dica.</p>
<p n="ITBI0726149">Il libraio aveva una specie di ammirazione per tutto ciò che facevano gli altri; e aveva piacere se glielo dicevano. Era perciò un buon amico, uno di quelli da confidenze. Gli pareva che gli altri, non compromessi come lui e i suoi fratelli, appartenessero a un mondo che per lui esisteva soltanto prima delle firme false. Ora si sentiva, sempre di più, costretto a subire anche le conseguenze morali della sua colpa. Non avrebbe ardito né meno di chiedere a un altro che gli si mostrasse pronto a stimarlo. Anzi, non voleva. Si schermiva, doventava timido; faceva in modo che gli altri non gli dessero mai nulla dei loro sentimenti; perché non voleva ingannarli.</p>
<p n="ITBI0726150">Giudicatosi da sé, accettava soltanto la consapevolezza dei fratelli. Perciò il suo sorriso restava sempre impacciato e riservato; e quelle erano le occasioni della sua tristezza. Niccolò non voleva amicizie e lo rimproverava tutte le volte che era stato affabile con qualcuno. Gli diceva:</p>
<p n="ITBI0726151">— Tu sai che tra noi e gli altri c'è una cosa, che nessuno ci perdonerà. Anche noi, perciò, con gli altri non dobbiamo avere tenerezze.</p>
<p n="ITBI0726152">Giulio ascoltava il Nisard, con le mani nelle tasche della giubba, senza alzare gli occhi, come un povero riesce ad essere più contento se sta insieme qualche mezz'ora con un ricco. Non avrebbe voluto né meno che il Nisard gli desse la mano!</p>
<p n="ITBI0726153">Quel giorno il Nisard, pensando che a Siena spendevano pochi denari per comprare i libri, gli chiese per dirne male con lui:</p>
<p n="ITBI0726154">— Va bene la bottega?</p>
<p n="ITBI0726155">Giulio scosse la testa; e, poi, disse:</p>
<p n="ITBI0726156">— Non so come facciamo a andare avanti!</p>
<p n="ITBI0726157">E, allora, il piacere sentito ascoltando il Nisard, lo fece soffrire. Gli pareva una grande ingiustizia e una privazione acuta che egli non potesse come lui lavorare, senza imbarazzi, a qualche cosa. Gli venivano in mente parecchi progetti, e vi rinunciava a pena li aveva pensati; sebbene, qualche volta, gliene restasse il ricordo nel suo amor proprio. Il Nisard gli disse:</p>
<p n="ITBI0726158">— Per fortuna ella ha guadagnato in altri tempi, e ora ha i denari per vivere!</p>
<p n="ITBI0726159">Giulio restò un poco perplesso, e poi rispose:</p>
<p n="ITBI0726160">— Già: è una fortuna da vero! Ma io non me ne voglio preoccupare! Sarà quel che Dio vorrà.</p>
<p n="ITBI0726161">Il Nisard, credendo che esagerasse per spilorceria e per grettezza, si mise a ridere. Giulio socchiuse gli occhi, e seguitò:</p>
<p n="ITBI0726162">— Lei non mi crede.</p>
<p n="ITBI0726163">— Ma, signor Giulio, vuol darmi ad intendere....</p>
<p n="ITBI0726164">— Io non dico mai bugie: cioè, non vorrei mai dirle!</p>
<p n="ITBI0726165">E restò soprapensiero. Il Nisard lo guardava in viso, come se avesse capito lo scherzo; e gli domandò:</p>
<p n="ITBI0726166">— Crede che io vada a raccontarlo all'agente delle tasse, perché gliele cresca?</p>
<p n="ITBI0726167">In quel mentre, aprì la porta Enrico, senza richiuderla; tenendo con ambedue le braccia tutte le frutta comprate. Egli disse, allegro:</p>
<p n="ITBI0726168">— Ora, ci manca il gorgonzola! Non inventerete che io penso prima a me e poi a voi! Dite sempre che io sono un egoista!</p>
<p n="ITBI0726169">Il Nisard si divertiva a vedere come Giulio era restato male e imbarazzato. Ma Giulio esclamò:</p>
<p n="ITBI0726170">— Le pere sono belle da vero!</p>
<p n="ITBI0726171">Enrico chiese:</p>
<p n="ITBI0726172">— Posso andare a casa? C'è altro da comprare?</p>
<p n="ITBI0726173">Il fratello gli accennò la porta, e quegli escì.</p>
<p n="ITBI0726174">Enrico, quando aveva comprato qualche cosa, non salutava né meno: doventava più arrogante e rispondeva male.</p>
<p n="ITBI0726175">Allora Giulio disse:</p>
<p n="ITBI0726176">— La tavola bene apparecchiata è una nostra debolezza. Siamo tutti eguali: anche la mia cognata, Modesta, l'abbiamo avvezzata male.</p>
<p n="ITBI0726177">Egli ora era impaziente di essere a casa; perché non lo avrebbero aspettato; e sapeva che i primi sceglievano sempre i bocconi più buoni. Se non ci fosse stato il Nisard, avrebbe chiuso subito la bottega; quantunque un signore gli avesse detto che sarebbe passato a comprare alcuni libri. Egli, pentito, soffriva anche di essersi impegnato ad aspettarlo; e, perciò, si dolse:</p>
<p n="ITBI0726178">— Non capisco come si possano buttar via i denari per comprare la carta stampata! Io sto qui dentro, sacrificato tutto il giorno; non vedo mai di che colore è il cielo; m'è venuto a noia perfino a toccarli, i libri! Bella cosa sarebbe mandarli tutti al macero!</p>
<p n="ITBI0726179">— Ma lei è così intelligente, e parla sul serio a questo modo?</p>
<p n="ITBI0726180">— Sono stato intelligente. Ora, è finita. Ho quarant'anni, e mi sembra di averne ottanta o cento. Lei non mi crede né meno ora!</p>
<p n="ITBI0726181">Il Nisard allargò le braccia; e, sorridendo, disse che si rassegnava a credergli. Ma Giulio cercava di ricordarsi se avevano comprato il parmigiano da grattare su i maccheroni; e, dentro di sé, diceva: “Chi sa come resta male Niccolò quando sente che non è di quello come piace a noi!”. E gli pareva di vedere il fratello che se la prendeva con la moglie; senza smettere più, per tutto il pranzo. Era capace di alzarsi da tavola, quando aveva finito di mangiare, e di escire senza voler parlare più alla moglie fino al giorno dopo; mentre le nipoti, Chiarina e Lola, ci ridevano; ed Enrico diceva che era una sconvenienza da pazzo. Queste cose deliziavano Giulio; che si fermò nel mezzo di bottega, con il viso ubriaco di godimento.</p>
<p n="ITBI0726182">Ad un tratto, si sentirono suoni di parecchie campane insieme. Era mezzogiorno. Giulio, per esserne più sicuro, escì nella strada, ascoltando. L'orologio municipale batteva le ore, con una cadenza placida; e anche San Cristoforo, la chiesa più vicina alla libreria, in Piazza Tolomei, si dette a suonare. La gente era meno rada, e cominciavano a passare gli impiegati. Allora, egli disse, con dolcezza:</p>
<p n="ITBI0726183">— Posso chiudere!</p>
<p n="ITBI0726184">Il Nisard, che doveva andare alla villa presa in affitto fuor di Porta Camollia, lo salutò frettolosamente.</p>
<p n="ITBI0726185">Dopo cinque minuti, l'orologio replicò le ore; e a Giulio parve che rispondessero proprio a lui, e fossero saporite e allegre come una leccornia.</p>
<p n="ITBI0726186">Dopo mangiato, Niccolò era sempre disposto all'allegria, ma così volubilmente che ingiuriava chiunque gli diceva una parola più di quelle che volesse ascoltare.</p>
<p n="ITBI0726187">Giulio, invece, durante tutto il chilo, faceva ripetizione alle nipoti; ed Enrico andava a dormire per un paio d'ore. Niccolò disse:</p>
<p n="ITBI0726188">— Non mi parlate, perché vado in bestia! Mi fate rodere dalla rabbia! Mi sentivo così allegro, invece! Lasciatemi: sto bene so lo, a parlare con me stesso. Io solo m'intendo!</p>
<p n="ITBI0726189">Poi escì, camminando lentamente e strenfiando; quasi sudando, benché fosse d'ottobre. Gli era venuta la gotta, come agli altri fratelli; e, da quanto aveva impippiato, moveva a pena le gambe.</p>
<p n="ITBI0726190">Per la strada, fingeva di fare il viso da ridere; e se qualcuno, allora, si preparava a fargli altrettanto, egli lesto si scansava e mostravasi arcigno; quasi offeso.</p>
<p n="ITBI0726191">Tornato dalla passeggiata alla Lizza, che gli bastava per fumare tutto il sigaro, trovò in bottega un suo amico, Vittorio Corsali, che era agente d'una compagnia d'assicurazioni.</p>
<p n="ITBI0726192">— Oh, oggi, non voglio discorrere troppo! Mi fa fatica!</p>
<p n="ITBI0726193">— Non so come faccio a darti fastidio se non ho aperto bocca da quando sei venuto!</p>
<p n="ITBI0726194">— Non importa! A me le persone danno fastidio anche se stanno zitte!</p>
<p n="ITBI0726195">— Ma io, come dicevo a tuo fratello Giulio, ero venuto per proporti un buon affare!</p>
<p n="ITBI0726196">— Non ho voglia di affari! Parlane con lui. Ma quando non ci sono io, perché oggi non posso sopportare né meno una mosca che vola.</p>
<p n="ITBI0726197">E si mise a ridere, come per fare una bravata da smargiasso. Era un riso violento, sensuale e acre. Il Corsali disse a Giulio:</p>
<p n="ITBI0726198">— Aspetterò che gli passi!</p>
<p n="ITBI0726199">Niccolò, allora, fu preso dal furore:</p>
<p n="ITBI0726200">— E io ti dico che non devi parlarmi! Hai capito? Io ti prendo per il collo, e ti metto fuori di bottega!</p>
<p n="ITBI0726201">Egli respirava forte, mordendosi le mani.</p>
<p n="ITBI0726202">Il Corsali, che era per aversene a male, quantunque Giulio gli facesse cenno che non lo prendesse sul serio, allungò un passo verso la porta, per andarsene.</p>
<p n="ITBI0726203">Niccolò gli fece, a pena voltato, una risata così spontanea e gioconda, che quegli restò stupefatto.</p>
<p n="ITBI0726204">— Non ti eri accorto che celiavo?</p>
<p n="ITBI0726205">— Non è questo il modo di trattare gli amici.</p>
<p n="ITBI0726206">Ma Niccolò non voleva sentirselo dire; e ridoventò minaccioso e provocante.</p>
<p n="ITBI0726207">Vittorio Corsali era magro, senza capelli e i baffi bianchi. Quando parlava, gli si vedevano i denti; e tutta la testa pareva, all'incirca, un cranio di volpe. Giulio domandò al fratello:</p>
<p n="ITBI0726208">— Quando è che ti senti disposto ad ascoltarlo? Ci farai il piacere di dircelo.</p>
<p n="ITBI0726209">— Tutte le volte che vuoi, meno che oggi.</p>
<p n="ITBI0726210">— Ma domani io vado con il calesse a Radicondoli, per affari della mia compagnia d'assicurazioni. E là, dal piovano, ho visto un crocifisso d'argento....</p>
<p n="ITBI0726211">Niccolò, che cominciava ad ascoltare, si volse con veemenza:</p>
<p n="ITBI0726212">— Lo vende?</p>
<p n="ITBI0726213">— È quello che volevo dirti!</p>
<p n="ITBI0726214">Niccolò pareva adirato e come se avesse da leticare:</p>
<p n="ITBI0726215">— Sei sicuro che mi piacerà?</p>
<p n="ITBI0726216">— Io credo.</p>
<p n="ITBI0726217">— Tu non capisci niente: non mi fido.</p>
<p n="ITBI0726218">— Lo so che tu mi ritieni uno sciocco!</p>
<p n="ITBI0726219">Giulio chiese:</p>
<p n="ITBI0726220">— Quanto pretende? È avaro?</p>
<p n="ITBI0726221">— Ci vogliono, a quel che ho capito, due fogli da cento.</p>
<p n="ITBI0726222">Niccolò fremeva:</p>
<p n="ITBI0726223">— Digli al prete che se lo ficchi in gola! Non fa per me. Io compro da quelli che non sanno vendere. Se capita nella libreria, lo prendo a pedate. Diglielo! Dio ne guardi, se mi viene a cercare!</p>
<p n="ITBI0726224">E spalancò la bocca, come se avesse voluto morderlo. Poi, sorridendo, si racchetò. Si mise disteso su la sedia, guardando ora il fratello e ora l'amico, con gli occhi luccicanti di godimento; stimolandoli a ridere. Aveva in tutto il viso una ilarità così piacevole, che anche gli altri la sentirono subito. Ma quando Niccolò li vide così cambiarsi, disse con rammarico afflitto e brusco:</p>
<p n="ITBI0726225">— Non mi parlate!</p>
<p n="ITBI0726226">Poi, come se il Corsali non ci fosse, si mise a parlare con il fratello:</p>
<p n="ITBI0726227">— Hai mandato quelle fatture?</p>
<p n="ITBI0726228">— Devo metterle dentro le buste.</p>
<p n="ITBI0726229">— O che aspetti?</p>
<p n="ITBI0726230">— In giornata ci penserò.</p>
<p n="ITBI0726231">— Hai segnato bene tutto?</p>
<p n="ITBI0726232">— Ho ricopiato dal libro.</p>
<p n="ITBI0726233">— Con le date?</p>
<p n="ITBI0726234">— Con le date.</p>
<p n="ITBI0726235">— Vorrei sapere perché non pagano!</p>
<p n="ITBI0726236">— I signori vogliono fare il loro comodo.</p>
<p n="ITBI0726237">Niccolò picchiò con l'anello del mignolo su la cassapanca; poi, disse, sbadigliando:</p>
<p n="ITBI0726238">— Mi duole la testa: m'ha fatto male quell'intingolo troppo impepato.</p>
<p n="ITBI0726239">— Sei tu che lo vuoi così!</p>
<p n="ITBI0726240">— Stasera, c'è il pollo?</p>
<p n="ITBI0726241">— Credo.</p>
<p n="ITBI0726242">— Se no, vado a mangiare a qualche trattoria.</p>
<p n="ITBI0726243">— Ci puoi andare: nessuno te lo proibisce. Non è la prima volta.</p>
<p n="ITBI0726244">— E tu che mangi, Vittorio?</p>
<p n="ITBI0726245">— Io? Io mangio quel che trovo: minestra magari come la broscia, lesso, e poi, se c'è, un cirindello di cacio quanto basterebbe per metterlo nella trappola a un topo.</p>
<p n="ITBI0726246">Niccolò fece una risata, e disse:</p>
<p n="ITBI0726247">— Io vorrei trovarmi la tacchina; per domani. Ci credi che il lesso io non lo potrei né meno mettere in bocca per biascicarlo?</p>
<p n="ITBI0726248">Egli era gaio e festoso; e si mise a raccontare una delle sue barzellette. Ne sapeva sempre nuove; e allora rideva anche con lo stomaco, sussultando:</p>
<p n="ITBI0726249">— Questa è bella da vero! Trovatene un altro che le scovi come me!</p>
<p n="ITBI0726250">Anche Giulio rideva, ma a gola chiusa. Niccolò seguitò:</p>
<p n="ITBI0726251">— Dio, come rido! Mi vengono perfino le lacrime agli occhi! Mi fa perfino male! Stanotte, la mia moglie s'è destata e m'ha detto: o che hai da ridere? Perché mi ricordavo sognando di quella che dissi l'altro giorno. Ripetila anche a lui, Giulio! Le mie facezie bisognerebbe stamparle.</p>
<p n="ITBI0726252">Ma divenne serio, perché Enrico entrava in bottega. Era ancora assonnato e intontito; camminava tutto dinoccolato e cozzò nel banco dov'era lo scaffale dei libri.</p>
<p n="ITBI0726253">— Oh, non ci vedo! Ho dormito male: c'era, sotto le finestre, il marmista che faceva un chiasso, con certi tonfi! Quando si sa che c'è uno a dormire, dovrebbero avere più riguardo! Pareva che facesse a posta! Vorrei sapere che bisogno avesse di sbatacchiare!</p>
<p n="ITBI0726254">— Gli sarà arrivato il marmo!</p>
<p n="ITBI0726255">— Eh, ma si tratta di educazione! Non ci sta mica lui solo nella casa! Che m'importa del suo marmo? Sarebbe lo stesso che importasse a me delle sue corna! La moglie glie le fa tutti i giorni. Lo dicono!</p>
<p n="ITBI0726256">— E a lui che importava se tu volevi dormire?</p>
<p n="ITBI0726257">— Che discorsi mi fate? Dei due, domandiamolo a chi volete, la ragione l'ho io. Io ci scommetto quel che volete: qualunque gentiluomo darebbe ragione a me. Perché, se io dormo, lui può lavorare lo stesso; mentre io mi son dovuto destare. Quando sono sceso, volevo leticarci. Ma, un'altra volta, non starò zitto. Sono troppo buono! E tu perché ti sei succhiata tutta la bottiglia del cognacche?</p>
<p n="ITBI0726258">Niccolò rispose:</p>
<p n="ITBI0726259">— Compratene una per te.</p>
<p n="ITBI0726260">— Certo! Da qui in avanti, farò così! Anche se tra fratelli ci si tratta a questo modo! Io credevo di trovarcene almeno un bicchierino!</p>
<p n="ITBI0726261">— E hai bevuto l'acqua?</p>
<p n="ITBI0726262">— L'acqua? Vorrei mi schizzassero via gli occhi, se io ne ho messo mai in bocca una gocciola. Con quella mi ci netto il codrione.</p>
<p n="ITBI0726263">Egli, quando s'arrabbiava, aveva la voce di cattivo; e seguitò:</p>
<p n="ITBI0726264">— Me lo dite per offendermi; ma io so tenervi al posto! Perché mi avete domandato se ho bevuto l'acqua? O che tra fratelli non ci si deve portare rispetto? Non è vero, Vittorio? Se me lo ripetono un'altra volta, questiono per da vero. Perché io sono permaloso. E, poi, per le cose giuste!</p>
<p n="ITBI0726265">Niccolò gli chiese:</p>
<p n="ITBI0726266">— Perché non vai nella tua legatoria?</p>
<p n="ITBI0726267">— Io faccio il mio comodo. Ne ho diritto quanto te. I libri non si rilegano mica con la mia pelle! Se avete voglia di questionare, io sono sempre pronto; anche se siete in due contro di me.</p>
<p n="ITBI0726268">Giulio lo guardò meravigliato e rispose:</p>
<p n="ITBI0726269">— Mi sembra che noi ti lasciamo spifferare tutto quel che vuoi.</p>
<p n="ITBI0726270">— Per forza! Ho ragione!</p>
<p n="ITBI0726271">— Io non ti dico di no.</p>
<p n="ITBI0726272">— E, allora, perché volete insistere?</p>
<p n="ITBI0726273">— Ti dico che io non ho nessuna voglia di alzare la voce.</p>
<p n="ITBI0726274">— Tu, no; ma Niccolò, sì.</p>
<p n="ITBI0726275">Allora, Niccolò disse a Giulio:</p>
<p n="ITBI0726276">— Consiglialo che se ne vada!</p>
<p n="ITBI0726277">E prese in mano un vaso antico.</p>
<p n="ITBI0726278">— E tu, per rompermi la testa, sciuperesti codesto vaso? Io adopro le mani! Fagli posare il vaso! Non mica perché io abbia paura, ma perché la roba di bottega la deve tenere di conto! È d'una terraglia che si scheggia a guardarla. E, poi, badate com'ha ammaccato con i piedi la cassapanca! Sei un lezzone e uno sciupone.</p>
<p n="ITBI0726279">Vittorio, che aveva voglia di ridere, disse:</p>
<p n="ITBI0726280">— Fatemi il piacere di smettere, tutti e due. È una vergogna, tra fratelli. O non vi volete bene?</p>
<p n="ITBI0726281">Enrico rispose:</p>
<p n="ITBI0726282">— Lui no: mi farebbe a pezzetti se potesse!</p>
<p n="ITBI0726283">Giulio disse:</p>
<p n="ITBI0726284">— Non è vero!</p>
<p n="ITBI0726285">— Tu lo scusi sempre, ma è così. Fagli posare il vaso. Non vuol dare mica retta! Non lo vuoi posare? Me ne vado io! Accidenti a quando sono venuto!</p>
<p n="ITBI0726286">Dette un'occhiata stizzosa anche allo scaffale dei libri, ed escì.</p>
<p n="ITBI0726287">Allora, Niccolò disse:</p>
<p n="ITBI0726288">— Bisogna metterci riparo! Deve smettere!</p>
<p n="ITBI0726289">— Ma sei anche tu che non lo sai prendere!</p>
<p n="ITBI0726290">— Io vorrei che morisse.</p>
<p n="ITBI0726291">Il Corsali chiese:</p>
<p n="ITBI0726292">— E perché?</p>
<p n="ITBI0726293">— Il perché lo so io! Non mi fate parlare! Se fossimo io e Giulio soli, le cose non ci andrebbero come ci vanno! È tanto tempo che desidero d'essere io e Giulio soltanto!</p>
<p n="ITBI0726294">— Ma ormai, c'e anche lui; ed è bene che ci resti fino a quando....</p>
<p n="ITBI0726295">Il Corsali non capì a che alludesse; ma Niccolò gli tagliò lo stesso le parole, tremando tutto:</p>
<p n="ITBI0726296">— Zitto!</p>
<p n="ITBI0726297">Giulio capì che poteva commettere un'imprudenza. E il Corsali, accortosene, disse perché fossero tranquilli:</p>
<p n="ITBI0726298">— I fatti vostri non li voglio conoscere. Io vengo qui da amico; e potete essere sicuri che non sono né un pettegolo né un maligno.</p>
<p n="ITBI0726299">Giulio, allora, si riprese:</p>
<p n="ITBI0726300">— È Niccolò che fa immaginare non si sa che; con le sue gaglioffate.</p>
<p n="ITBI0726301">Niccolò, picchiando le ginocchia insieme, esclamò:</p>
<p n="ITBI0726302">— Zitto, ti dico!</p>
<p n="ITBI0726303">— Che cosa ho detto?</p>
<p n="ITBI0726304">— Zitto, zitto!</p>
<p n="ITBI0726305">E si turò la bocca con una mano.</p>
<p n="ITBI0726306">Il Corsali s'era incuriosito, ma ormai capì che di più non avrebbero sciorinato.</p>
<p n="ITBI0726307">— Se avete paura di me, io vi lascio.</p>
<p n="ITBI0726308">Niccolò gli gridò:</p>
<p n="ITBI0726309">— No: voglio che tu resti!</p>
<p n="ITBI0726310">Giulio arrossiva come una giovinetta imbarazzata. Il Corsali disse:</p>
<p n="ITBI0726311">— Pochi minuti fa, eravate così allegri!</p>
<p n="ITBI0726312">Niccolò gli gridò più forte:</p>
<p n="ITBI0726313">— Io allegro? Questa è la più grande calunnia che mi si possa inventare! Io non rido mai! Mai, hai capito?</p>
<p n="ITBI0726314">— Perché non te ne ricordi!</p>
<p n="ITBI0726315">— Basta! Basta! Basta! Se lo dico io che non rido!</p>
<p n="ITBI0726316">Giulio fece cenno al Corsali che se ne andasse. E, quando se ne fu andato, Niccolò si mise a singhiozzare.</p>
<p n="ITBI0726317">— E, ora, perché piangi?</p>
<p n="ITBI0726318">— Non ne posso più!</p>
<p n="ITBI0726319">Allora anche Giulio, che lo guardava, in piedi, da dietro la scrivania, sentì gli occhi empirsi di lacrime bollenti; che lo accecavano.</p>
<p n="ITBI0726320">E non ebbero il coraggio di guardarsi ancora.</p>
<p n="ITBI0726321">Il cavaliere Orazio Nicchioli, assessore comunale e capo di parecchie congregazioni di carità, era sicuro di trovare sempre la stessa accoglienza deferente. Entrava con un'aria di bonarietà affettuosa, procurando di non far sentire che egli si considerava il padrone della libreria; e voleva bene da vero a tutti e tre i fratelli.</p>
<p n="ITBI0726322">Aveva una bocca da bambino, e l'arricciava sempre. Guardava, abbassando la testa, da sopra le lenti.</p>
<p n="ITBI0726323">Il giorno dopo che i due fratelli avevano pianto, domandò sottovoce a Giulio perché non sentisse Niccolò:</p>
<p n="ITBI0726324">— Come vanno le cose?</p>
<p n="ITBI0726325">Giulio arrossì, e gli rispose:</p>
<p n="ITBI0726326">— Non cambiano.</p>
<p n="ITBI0726327">— Ma... niente di peggio?</p>
<p n="ITBI0726328">— No, no!</p>
<p n="ITBI0726329">Niccolò aspettava che gli rivolgesse per primo la parola, e con lui era quasi umile. Gli chiese:</p>
<p n="ITBI0726330">— A me non parla?</p>
<p n="ITBI0726331">— Perché dovrei fare una differenza tra lei e Giulio? Lei se ne sta sempre rincantucciato in codesta sedia! Povero signor Niccolò!</p>
<p n="ITBI0726332">— Qui ci sto meglio che in tutti gli altri posti.</p>
<p n="ITBI0726333">Quasi involontariamente, gli venne da scherzare anche con lui; ma sorrise e basta. Giulio, invece, si sentiva un poco sconvolto; e doveva stare attento di non perdere la testa. Sarebbe andato via volentieri per fare a meno di parlargli; come quando trovava il pretesto magari d'andare a comprarsi un francobollo, ed esciva trattenendosi fuori più che poteva. O come Enrico che fingeva d'avere un sacco di faccende, svignandosela subito; sebbene Niccolò non gliela perdonasse.</p>
<p n="ITBI0726334">Ma il Nicchioli doventava, qualche volta, così affettuoso che essi non sapevano più che contegno tenere. E Niccolò disse:</p>
<p n="ITBI0726335">— Giulio, dàgli una sedia!</p>
<p n="ITBI0726336">— La prendo da me.</p>
<p n="ITBI0726337">— Non ci mancherebbe altro! Piuttosto, le do la mia.</p>
<p n="ITBI0726338">Ma nondimeno non si alzò; seguitando a dire:</p>
<p n="ITBI0726339">— Siccome lei ci fa sempre il piacere di venirci a trovare, sia tanto buono di trattenersi quanto vuole.</p>
<p n="ITBI0726340">Il cavaliere, allora, s'intenerì; ed essi, avvedendosene, cercarono di dirgli cose gradite:</p>
<p n="ITBI0726341">— Come sta sua moglie?</p>
<p n="ITBI0726342">— Sta bene; grazie.</p>
<p n="ITBI0726343">— E il bambino?</p>
<p n="ITBI0726344">— Ingrassa sempre più.</p>
<p n="ITBI0726345">— Che bel bambino!</p>
<p n="ITBI0726346">Il cavaliere n'era tanto orgoglioso che non trovava né meno più le parole per lodarlo a modo suo:</p>
<p n="ITBI0726347">— È... veramente... un prodigio! Bello... forte... Come devo dire?.. Robusto... ben fatto... i piedini... le manine... Intelligente!. Capisce più di noi!. Basta fargli... psi... psi... si volta subito... E ha quattordici mesi precisi... L'ha compiuti tre giorni fa... È la mia consolazione!..</p>
<p n="ITBI0726348">Niccolò cominciava ad aver voglia di ridere, ma fece finta di starnutire.</p>
<p n="ITBI0726349">Il cavaliere disse a Giulio:</p>
<p n="ITBI0726350">— Venga con me: facciamo una passeggiata insieme. Così, ne parliamo un poco!</p>
<p n="ITBI0726351">Giulio, non potendo rifiutare, si mise il tubino e rispose:</p>
<p n="ITBI0726352">— Vengo subito!</p>
<p n="ITBI0726353">— Io parlo volentieri soltanto di lui. Per me, al mondo non c'è altro.</p>
<p n="ITBI0726354">Niccolò gli faceva cenno di sì con la testa.</p>
<p n="ITBI0726355">Andarono fino a Porta Camollia e poi in Pescaia, per rientrare in città da Fontebranda. La strada di Pescaia cala girando sotto una poggiaia dirupata e sterposa, sempre più alta; e Siena si ritira e si nasconde sempre di più dietro ad essa. La campagna, a destra, divalla dentro un collineto lunghissimo e avvignato. Al Madonnino Scapato, si scopre soltanto San Domenico; massiccio e rosso, su un rialzo che sporge. Il cielo era tinto di una nebbiolina rosea; e il Monistero, su un'altura più ritta e più lontana, pareva dello stesso rosso, con due cipressi accanto; scuricci e acuminati. Un torrente affossato, strosciando giù per le gorate, veniva dalla sua collina fino alla strada, tra un arruffio tremolante di pioppi storti e arrembati; impolloniti. Accanto ai pioppi, c'era l'erba di un verde così forte e fresco che il Nicchioli smise di parlare del suo bambino, per dire a Giulio:</p>
<p n="ITBI0726356">— Questi campi li baratterei volentieri con i miei di Monteriggioni.</p>
<p n="ITBI0726357">Ma si riprese subito, e non dette tempo al libraio di rispondere. Egli aveva raccontato, benché non fosse la prima volta, quanti medici avevano assistito la sua moglie partoriente; tutto quel che era accaduto, con i pericoli ed i rimedii. Poi, quante balie aveva dovuto provare, prima di azzeccarne una che avesse latte sufficiente. Ora, era giunto all'infiammazione delle gengive per i denti che cominciavano a spuntare. Cavò di tasca un libretto foderato di cartone bianco, con i margini dorati; e disse:</p>
<p n="ITBI0726358">— Vede: io, per non dimenticare niente, segno tutto qui. Il bambino non piange mai... né meno la notte... ma quando lo sentimmo piangere... mia moglie, sensibile e nervosa com'è... si allarmò subito... perché a nessuno dei due era venuto in mente che poteva trattarsi dei denti... mandammo, immediatamente, le dico immediatamente, a chiamare il medico di casa... che, per dire la verità, a suo onore... venne subito... in carrozza... È uno dei pochi medici scrupolosi, dei quali ci si possa fidare.... Io non ne chiamerei mai un altro... Badi, m'ero scordato di dirle... che il bambino aveva la febbre... In casa avevamo già perso la testa... chi correva di qua... chi di là... Era venuta anche la mia suocera, che voleva mettere le mignatte.. Ma io non volli... sebbene sia un rimedio che non mi dispiaccia... Mia moglie piangeva... Le lascio immaginare tutto il rimanente!..</p>
<p n="ITBI0726359">E siccome egli temeva che Giulio si distraesse, lo costringeva sempre a guardarlo negli occhi come faceva lui.</p>
<p n="ITBI0726360">Quando tornarono alla libreria, Giulio non ne poteva più. E il cavaliere disse a Niccolò:</p>
<p n="ITBI0726361">— Abbiamo fatto una magnifica passeggiata. Lo domandi a suo fratello.</p>
<p n="ITBI0726362">— Lo credo; se me lo dice lei!</p>
<p n="ITBI0726363">— Ma ne faremo, presto, un'altra! E verrà lei con me, Niccolò!</p>
<p n="ITBI0726364">— Io a piedi non posso camminare.</p>
<p n="ITBI0726365">— E perché? Se cammino perfino io!</p>
<p n="ITBI0726366">Giulio disse:</p>
<p n="ITBI0726367">— Noi abbiamo tutti e tre la gotta, come lei sa!</p>
<p n="ITBI0726368">— È una cosa che fa vergogna. Mi permettano di dirlo francamente... Ah, se l'avessi io....</p>
<p n="ITBI0726369">— Che cosa farebbe?</p>
<p n="ITBI0726370">Ma il cavaliere non seppe quel che rispondere; e restò male, a pensarci. Dopo cinque minuti, riprese:</p>
<p n="ITBI0726371">— Se l'avessi io... vorrei guarire! Ah, non potrei sopportarla!</p>
<p n="ITBI0726372">E fissò in viso i due fratelli; che si affrettarono a farsi vedere convinti.</p>
<p n="ITBI0726373">Ma Giulio aveva paura che il Nicchioli volesse farli parlare parecchio per conoscere meglio il loro animo. E, siccome si riteneva più colpevole degli altri, gli pareva che il Nicchioli già sospettasse. E tutte le volte che egli entrava in bottega, si sentiva già perso e chiudeva gli occhi. Anche Niccolò aveva paura, ma cercava di pensare ad altro; perché lo pigliava una specie d'immobilità. E, allora, sbagliava anche a rispondere; come se fosse stato sordo e non capisse. Gli saliva il sangue alla testa; e, se il cavaliere si tratteneva molto, stava male tutta la giornata.</p>
<p n="ITBI0726374">Giulio, a lungo andare, aveva perso la salute; e dimagrava; benché, ormai, il suo carattere non potesse più cambiarsi. Una volta era stato di modi distinti, quasi signorili; ed ora si rassegnava male a portare sempre lo stesso vestito blu; lustro e magagnato.</p>
<p n="ITBI0726375">Il Nicchioli li ammonì:</p>
<p n="ITBI0726376">— È inutile che ve lo ridica, mi pare: se il denaro dei vostri incassi fosse poco, me lo dovete avvertire. Badate che io, in contraccambio del favore che vi ho fatto, non esigo da voi altra sincerità... Voi capite che anch'io... benché possa essere... fino a un certo punto... un signore... devo sapere come... si trova il mio denaro.</p>
<p n="ITBI0726377">Niccolò andò a cambiare di posto a una fila di libri; spolverandoli con un gomito. Ma anche Giulio stette zitto. Il cavaliere si meravigliò un poco; e, credendo d'averli offesi, seguitò:</p>
<p n="ITBI0726378">— Badiamo che io... vi parlo così... perché vi sono amico... ve ne do la prova... Non mi crediate cattivo o... pentito della firma messa... Vi ho detto che... a farmi restituire ciò che è mio... non ho nessuna fretta... Io so che voi siete buoni e leali... come me... Mi vergognerei a sospettare... Non mi sbalùgina né meno per la mente!</p>
<p n="ITBI0726379">Giulio lo avrebbe supplicato di smettere; e Niccolò ficcava all'incontrario i libri nello scaffale, che era anche troppo corto.</p>
<p n="ITBI0726380">Passava tutto il reggimento, e si sentivano soltanto i passi cadenzati. Involontariamente, tutti e tre si voltarono ai vetri della porta; sempre con lo stesso stato d'animo, che si faceva anzi più intenso. All'improvviso, la banda attaccò, con tutti gli strumenti, una marcia. I vetri tremarono; e tutti e tre si riscossero. Essi ascoltavano; e i loro sentimenti parevano aumentare, benché in contrasto con la musica sgargiante; come stupefatti.</p>
<p n="ITBI0726381">Quando si fu allontanata, essi si sentirono un'altra volta insieme, allo stesso punto, con l'animo sospeso. Il Nicchioli aspettò un poco, e poi riprese:</p>
<p n="ITBI0726382">— Vedete come siete voi?.. Io sono indifferente... non per vantarmene....</p>
<p n="ITBI0726383">Niccolò disse con la sua voce robusta, che faceva subito credere:</p>
<p n="ITBI0726384">— Se lei vuole, noi restituiremo il suo denaro dentro due mesi!</p>
<p n="ITBI0726385">Al Nicchioli questa risposta dispiacque, perché credette di avere irritato il loro amor proprio.</p>
<p n="ITBI0726386">— Lei prende le cose sempre per il peggio!</p>
<p n="ITBI0726387">Giulio, con una dolcezza che gli repugnava, disse:</p>
<p n="ITBI0726388">— Il cavaliere non intendeva dire questo! Con te non si può mai parlare! Lo scusi, perché né meno lui sa quello che si dica! Doventa irresponsabile.</p>
<p n="ITBI0726389">Il Nicchioli fu soddisfatto, e disse:</p>
<p n="ITBI0726390">— Nessuno.. più di me... conosce la vostra onestà... nessuno, più di me... vi stima. E non vi basta!. Ci conosciamo fino da ragazzi... e sarei pronto a restare per voi senza pane... se non avessi famiglia! Io vi chiedo soltanto di trattarmi... da amico... perché non credo che possiate lamentarvi di me.</p>
<p n="ITBI0726391">Niccolò riescì a ridere e gli disse:</p>
<p n="ITBI0726392">— Lo sa come io sono lunatico!</p>
<p n="ITBI0726393">Ma il cavaliere non s'era ancora sfogato, e Giulio dovette ascoltarlo per quasi una mezz'ora. Quando se ne andò, Giulio disse:</p>
<p n="ITBI0726394">— Oh, finalmente respiriamo!</p>
<p n="ITBI0726395">Niccolò propose:</p>
<p n="ITBI0726396">— E se gli dicessimo della cambiale falsa? Io scommetto che la pagherebbe! È così benefico! Non hai sentito come parla?</p>
<p n="ITBI0726397">— E che importa se parla in quel modo? Non bisogna approfittarne; e, forse, né meno credergli.</p>
<p n="ITBI0726398">— Tu non vuoi mai tentare!</p>
<p n="ITBI0726399">— Perché sono sicuro di quello che succederebbe!</p>
<p n="ITBI0726400">— Giulino, dai retta a me! Ti dico che pagherebbe la cambiale! Dammi retta, almeno una volta!</p>
<p n="ITBI0726401">— Vuoi assumerti tu la responsabilità di dirglielo?</p>
<p n="ITBI0726402">— Io? Io, finché non se ne accorge, non gli dico niente.</p>
<p n="ITBI0726403">Enrico, zoppicando per la gotta, aprì l'uscio.</p>
<p n="ITBI0726404">— Son venuto a prendere una ventina di lire per il pesce! M'hanno detto che al mercato c'è una palomba bianca come il sale, e una cesta d'anguille ancora vive!</p>
<p n="ITBI0726405">— Allora, hai fatto bene a tornare! Ma, un'altra volta, se ci lasci soli quand'entra il cavaliere, ti giuro che a casa non ti ci voglio più.</p>
<p n="ITBI0726406">Ma siccome Giulio rideva, Enrico capì che non c'era pericolo di leticare. E disse:</p>
<p n="ITBI0726407">— Che vi ha detto? Non capisco perché tutti i giorni si zeppi qui, come se la nostra libreria fosse il suo confessionale! È un'indecenza. Quando la gente può stare tutto il giorno senza fare nulla, cerca di passare le ore con le chiacchiere! Io, ora, se mi date i soldi, vado a comprare il pesce. Ci vado da me, perché lo voglio scegliere. Suderò come un ciuco, a portarlo fin su a casa.</p>
<p n="ITBI0726408">— Fallo portare dal pesciaiolo!</p>
<p n="ITBI0726409">— No, no: non mi fido. Ti ricordi quando ci barattò le triglie che puzzavano, e io le avevo scelte, a una a una, fresche? Non c'è da fidarsi! Datemi i denari; se no, c'è caso che lo compri qualche trattore o qualche signore.</p>
<p n="ITBI0726410">Giulio cavò dal portafogli venti lire. Ed Enrico, prendendole come se fosse riescito a truffarle, disse:</p>
<p n="ITBI0726411">— Il cavaliere parla sempre di quel bambino, che crede suo! Più imbecille di lui, non c'è nessuno.</p>
<p n="ITBI0726412">E tutti e tre fecero una risata.</p>
<p n="ITBI0726413">Modesta era una paciona che viveva soltanto per la famiglia: non sapeva fare altro e non capiva di più. Energica e robusta, passava le giornate in casa; e lavorava più lei che la donna di servizio. Per farsi portare qualche ora a spasso, le sue nipoti dovevano tentare tutti gli espedienti. Alta quanto Niccolò, non era meno massiccia e meno grassa. Il marito e i cognati le empivano la casa di provviste da mangiare; ed ella doveva soltanto preoccuparsi di cucinarle. Ma aveva subodorato che le nascondevano qualche cosa; e non era più tranquilla e contenta come una volta.</p>
<p n="ITBI0726414">Mentre Niccolò finiva di asciugarsi il viso e le mani, ella gli chiese:</p>
<p n="ITBI0726415">— Perché ti lamenti sempre che la libreria non guadagna, e in vece facciamo i signori; come se i denari ci fossero a palate?</p>
<p n="ITBI0726416">Niccolò temette di lei, ma rispose con disinvoltura:</p>
<p n="ITBI0726417">— Tu stai al tuo posto. Queste domande, la mia moglie non le deve fare.</p>
<p n="ITBI0726418">Ella voleva tenergli testa, ma le venne da ridere. Egli, allora, seguitò con il suo solito brio:</p>
<p n="ITBI0726419">— Le donne devono pensare alla calza!</p>
<p n="ITBI0726420">Ella si perse di franchezza, ma non volle stare più zitta.</p>
