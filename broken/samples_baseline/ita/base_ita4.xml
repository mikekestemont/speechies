<?xml version="1.0" encoding="UTF-8"?>
<samples n="ITLI1442">
<sample><p n="ITLI14421074"><said direct="false">Il re Ferdinando si intrattenne a parlare con Cecilia del prezzo delle camicie, trovando che il suo fornitore gliele faceva pagar troppo care a venticinque lire l'una. Cecilia, che faceva viaggiare ogni metro di tela, venendo di Olanda, per le camicie di un re, al prezzo dei viaggiatori di prima classe, trovò, invece, che il fornitore le dava per niente.</said></p>
<p n="ITLI14421075"><said direct="false">Il re andò in collera per questa osservazione; credette che la sua futura Pompadour si fosse già posta d'accordo con i suoi fornitori per giuntarlo, ruppe il colloquio e diede ordine che la non fosse più ammessa a corte, ciò che desolò mastro Jacob.</said></p>
<p n="ITLI14421076"><said direct="false">Quando Bruto mise il piede nella sala di questa bella e giovine creatura, la si era assopita, col viso pallidissimo sprofondato fra le trine de' suoi guanciali. L'Antony di Dumas, che stava leggendo, le era caduto di mano ed il suo bel braccio pendeva inerte.</said></p>
<p n="ITLI14421077"><said direct="false">Un respiro caldo e convulso sprigionavasi dalle sue labbra, scolorate adesso e contratte involontariamente dal dolore forse, dal cordoglio senza dubbio. Alcune goccioline di sudore offuscavano la fronte bianca e chiara. Le sue pupille si schiudevano un passaggio attraverso le ciglia, non ben serrate; ma la non vedeva punto; sognava. La sua mano sinistra si afferrava violentemente alla sua veste da camera di casimiro bianco.</said></p>
<p n="ITLI14421078"><said direct="false">Quando Lisa annunziò il dottore, Cecilia si risvegliò di soprassalto e raccomodò subitamente l'accappatoio mezz'aperto sopra il suo bel seno ignudo. Cecilia bruciava dalla febbre e Bruto arrivava mal a proposito per varie ragioni. La prima era questa: Cecilia erasi opposta alla proposta di farlo chiamare.</said></p>
<p n="ITLI14421079"><said direct="false">Non rispose, quindi, al saluto rispettoso del dottore e disse a Lisa:</said></p>
<p n="ITLI14421080"><said direct="true">- Alzami un poco e aggiusta i guanciali.</said></p>
<p n="ITLI14421081"><said direct="false">Non guardò Bruto, che prese da sè una sedia e sedette.</said></p>
<p n="ITLI14421082"><said direct="true">- Voi dovete trovare, signorina, diss'egli dopo alcuni istanti di un imbarazzante silenzio, voi dovete trovare che la mia condotta verso il dottor Tibia è stata poco delicata e che la mia presenza qui è una intrusione.</said></p>
<p n="ITLI14421083"><said direct="true">- Infatti, è vero, rispose Cecilia, guardandolo per la prima volta in modo sdegnoso.</said></p>
<p n="ITLI14421084"><said direct="true">- Avete ragione, replicò Bruto. Ho esitato lungamente avanti di decidermi a venire. Non già pel dottore che è un malfattore patentato; non a causa dell'opinione sfavorevole che doveva naturalmente precedermi qui; ma per me stesso. Io non era contento di me.</said></p>
<p n="ITLI14421085"><said direct="true">- Perchè siete venuto allora? Perocchè io non vi dissimulo punto che è stato mio padre che vi ha fatto chiamare.</said></p>
<p n="ITLI14421086"><said direct="true">- Perchè sono venuto? Un altro vi direbbe forse: per un sentimento d'umanità. Io vi dico colla sincerità di cui mi date l'esempio: per un istinto equivoco, per curiosità, - curiosità di uomo, che è cattiva, curiosità scientifica, che è nobile.</said></p>
<p n="ITLI14421087"><said direct="true">- Ora che avete soddisfatta la curiosità cattiva, addio, signore.</said></p>
<p n="ITLI14421088"><said direct="false">E, dicendo così, la si volse verso il muro.</said></p>
<p n="ITLI14421089"><said direct="true">- Signorina, se avessi saputo che era il conte e non voi che mi chiamava, non sarei venuto. La medicina non è che un giuoco di magnetismo. Quando il medico è antipatico, le ricette più sapienti sono impotenti. Dopo il congedo sommario che mi fate l'onore di gettarmi in pieno viso, nessuna ragione mi giustificherebbe dinanzi agli occhi miei, se restassi un minuto di più.</said></p>
<p n="ITLI14421090"><said direct="false">Bruto si alzò. Cecilia si rivolse con veemenza e sclamò:</said></p>
<p n="ITLI14421091"><said direct="true">- Ma, alla fin fine, cosa si vuole da me? non sarei io neppur libera di morire, di uccidermi, di lasciarmi uccidere? So benissimo che quell'idiota di Tibia mi assassina e lo conservo espressamente per questo. Siete soddisfatto, ora?</said></p>
<p n="ITLI14421092"><said direct="true">- Non è solamente il corpo, allora che avete ammalato, signorina; il vostro spirito è ancor più sofferente; o meglio, voi avete una ferita al cuore che sanguina.</said></p>
<p n="ITLI14421093"><said direct="true">- Al cuore? che facezia! Ascoltate questo, signore: io aveva dodici anni quando madama Ilemas, la maestra di francese della mia scuola, mi disse: "Cara figliuola mia, la felicità della vita d'una donna si riassume in una certa dose di atrofia, più o meno grande del suo cuore: più la donna sopprime di questo organo malefico e più ella è felice." Da allora in poi non ho mai saputo se il posto del cuore sia a dritta o a mancina; se sta nei miei stivaletti, o nel mio petto.</said></p>
<p n="ITLI14421094"><said direct="true">- Voi vi calunniate con compiacenza, signorina. Non si confessano di queste cose, quando le sono vere.</said></p>
<p n="ITLI14421095"><said direct="true">- Ho la febbre, ecco tutto. Non val la pena che mio padre s'inquieti e disturbi la gente. Tibia è sufficiente per quello che ha da fare. Non è mestieri mettersi in due per uccidere una donna.</said></p>
<p n="ITLI14421096"><said direct="true">- Se è un suicidio che meditate, uno solo è anche di troppo, avete ragione, ed il mio posto non è qui.</said></p>
<p n="ITLI14421097"><said direct="true">- Un complice v'imbarazza, dunque? disse Cecilia provando di sorridere.</said></p>
<p n="ITLI14421098"><said direct="true">- La vittima mi fa pietà.</said></p>
<p n="ITLI14421099"><said direct="true">- Diffido di questa parola pietà. Nella bocca di un prete la sopporto già con impazienza; in quella di un medico la è un oltraggio. Contentatevi della bugia della scienza, signor dottore.</said></p>
<p n="ITLI14421100"><said direct="true">- Credete, dunque, signorina, che un uomo a ventiquattr'anni possa veder morire una bella creatura di venti, senza provare nessuna emozione?</said></p>
<p n="ITLI14421101"><said direct="true">- Ma gli è a quell'età, appunto, che l'uomo è omicida. Che età aveva il signor Lauzun? Che età il duca di Richelieu? E don Giovanni? Che età ha l'Antony cui leggo in questo momento?</said></p>
<p n="ITLI14421102"><said direct="true">- Signorina, io sono molto ignorante della scienza del cuore. Può essere ch'esso abbia degli impulsi sinistri, dei movimenti spaventevoli e feroci al morale; io non ho studiato il cuore che nelle sue sofferenze materiali. Altri più fortunati nel piacervi, intraprenderanno questa doppia guarigione, del vostro cuore e della vostra salute sì duramente compromessa. Io, per me, mi ritiro, profondamente scosso da questa memoria di un'anima ammalata. Perchè mai sappiamo noi così poco!</said></p>
<p n="ITLI14421103"><said direct="true">- Il dottor Tibia non dice punto così.</said></p>
<p n="ITLI14421104"><said direct="true">- Egli è fortunato di credere nella sua scienza e che il chinino guarisca tutte le malattie, anche quelle d'amore.</said></p>
<p n="ITLI14421105"><said direct="true">- Ma la è un'impertinenza, signore! Chi vi autorizza a credere che io ami?</said></p>
<p n="ITLI14421106"><said direct="true">- Non si nascondono lungamente le ferite, signorina. Arriva sempre un istante in cui il morale è vinto dal fisico. Tutto ciò che è stato detto e scritto in contrario, a proposito degli eroi e dei martiri, è poesia, o vanteria. Voi, del resto, sapete che siete ammalata ed io lo vedo chiaramente.</said></p>
<p n="ITLI14421107"><said direct="true">- E che cosa ho allora?</said></p>
<p n="ITLI14421108"><said direct="false">Bruto restò un momento a riflettere, poi mormorò:</said></p>
<p n="ITLI14421109"><said direct="true">- Povera figliuola!</said></p>
<p n="ITLI14421110"><said direct="true">- Voi dite? replicò Cecilia sollevandosi sul suo gomito.</said></p>
<p n="ITLI14421111"><said direct="true">- Noi abbiamo, signorina, dei nomi greci per le malattie. Siccome voi probabilmente non sapete il greco, ed io non arriverei mai a tradurre questa parola in un italiano conveniente, vi fo grazia del nome. D'altronde non aspiro a prestarvi le mie cure. Cercar di guarirvi, gli è uccidervi.</said></p>
<p n="ITLI14421112"><said direct="true">- Giuocate, dunque, agli enigmi, dottore?</said></p>
<p n="ITLI14421113"><said direct="true">- Io non giuoco di nulla, signorina. Non son mica poi ancora tanto incallito nel mestiere per vedere in una bella giovane, come voi, semplicemente una sorgente di lucro pel mio bilancio di rendite.</said></p>
<p n="ITLI14421114"><said direct="true">- Vi fo grazia del vostro disinteresse, dottore. Non siete stato chiamato per questo, credo. Voglio tenermi altresì Tibia e seguire i suoi consigli; ma voglio avere la coscienza di ciò che fo. Ora agisco per istinto; quando m'avrete detto che v'è un mezzo per salvarmi, sarò contenta di me stessa e della risoluzione che sarò per prendere.</said></p>
<p n="ITLI14421115"><said direct="true">- Sia pure, disse Bruto: ecco il mio consiglio. Se persistete nell'idea di suicidio, continuate a prendere le tisane che vi vengono prescritte, continuate ad indebolirvi, ad avvelenarvi, aggiungete combustibile alla fiamma interna che già v'invade. Se volete vivere, non fate più nulla, nulla alla lettera. L'incendio, che già divampa, si estinguerà forse da sè solo. La natura riprenderà i suoi diritti; la gioventù è benefica nelle sue influenze e l'avvenire dirà la sua ultima parola.</said></p>
<p n="ITLI14421116"><said direct="false">Cecilia si sciolse in lagrime ed esclamò:</said></p>
<p n="ITLI14421117"><said direct="true">- Andate via, andate via! non voglio più veder nessuno.</said></p>
<p n="ITLI14421118"><said direct="true">- Vivete, signorina, disse Bruto commosso. Basta il male che ci viene da Dio; non aggiungiamone colle nostre mani.</said></p>
<p n="ITLI14421119"><said direct="false">Ed uscì. Il vecchio domestico del conte, che lo aspettava nell'anticamera, lo pregò di passare dal padrone, che desiderava di parlargli.</said></p>
<p n="ITLI14421120"><said direct="false">Bruto entrò nello studio.</said></p>
<p n="ITLI14421121"><said direct="true">- Ebbene! chiese il conte poco ansioso della sorte di sua figlia, ma squadrando da capo a piedi il giovine dottore.</said></p>
<p n="ITLI14421122"><said direct="true">- Signor conte, rispose Bruto, sedendo sopra un divano, come vuole che io le parli?</said></p>
<p n="ITLI14421123"><said direct="true">- Come?</said></p>
<p n="ITLI14421124"><said direct="true">- Sì; mi è indispensabile il saperlo.</said></p>
<p n="ITLI14421125"><said direct="true">- In italiano, per bacco, rispose don Ruitz, a meno che non preferiate il tedesco.</said></p>
<p n="ITLI14421126"><said direct="true">- No, no, amo meglio l'italiano, che è più preciso. Ella desidera, dunque, di conoscere la malattia di sua figlia?</said></p>
<p n="ITLI14421127"><said direct="true">- Mi pare che, quando si chiama un medico, la sia una curiosità(9) permessa.</said></p>
<p n="ITLI14421128"><said direct="true">- E se fosse un'indiscrezione?</said></p>
<p n="ITLI14421129"><said direct="true">- Capisco. Per un marito, per un amante, per uno straniero, ci potrebbe essere indiscrezione in certi casi.</said></p>
<p n="ITLI14421130"><said direct="true">- Il dottore Tibia non le ha, dunque, detto nulla?</said></p>
<p n="ITLI14421131"><said direct="true">- Credo di non averlo ancor veduto. È Lisa, la cameriera, che mi ha parlato della malattia di mia figlia. La povera fanciulla non voleva affliggermi.... capite?</said></p>
<p n="ITLI14421132"><said direct="true">- Perfettamente.</said></p>
<p n="ITLI14421133"><said direct="true">- Dunque, che cosa ha quella cara piccina?</said></p>
<p n="ITLI14421134"><said direct="true">- Una grave disgrazia, più che una grave malattia, signore; la è incinta.</said></p>
<p n="ITLI14421135"><said direct="true">- Avrei dovuto aspettarmelo! disse il conte con voce sommessa, ma non turbata.</said></p>
<p n="ITLI14421136"><said direct="true">- Si è tentato di riparare a questa sventura.</said></p>
<p n="ITLI14421137"><said direct="true">- E si è riusciti? chiese il conte vivamente.</said></p>
<p n="ITLI14421138"><said direct="true">- La natura ha resistito. Sua figlia si vuole uccidere.</said></p>
<p n="ITLI14421139"><said direct="true">- È ciò che avrebbe di meglio a fare; l'è il seguito il più logico di questa sorte di scappucci.</said></p>
<p n="ITLI14421140"><said direct="true">- Non intendo nulla di codesti seguiti logici. E siccome io non sono un carnefice nè un assassino, ho detto la mia opinione e mi ritiro.</said></p>
<p n="ITLI14421141"><said direct="true">- Voi non vi ritirerete, signore, disse il conte con aria risoluta.</said></p>
<p n="ITLI14421142"><said direct="true">- Anzitutto la signorina mi ha congedato, signor conte; ma, m'avesse ella anche pregato di prestarle le mie cure, avrei rifiutato; io non presto la mia mano e la scienza a simili opere.</said></p>
<p n="ITLI14421143"><said direct="true">- Qual, è dunque, il vostro consiglio, signore?</said></p>
<p n="ITLI14421144"><said direct="true">- Arrestarsi sulla via intrapresa e lasciar operare la natura.</said></p>
<p n="ITLI14421145"><said direct="true">- Non corre pericolo per ora?</said></p>
<p n="ITLI14421146"><said direct="true">- Le sono stati dati dei rimedi violenti, che hanno cagionato indubbiamente un principio d'infiammazione. Forse ciò svanirà da sè; ma sarebbe meglio venire in aiuto alla natura con dei calmanti e dei rinfrescanti.</said></p>
<p n="ITLI14421147"><said direct="true">- Io scaccio il dottor Tibia, signore. Continuate a prestar le vostre cure a mia figlia.</said></p>
<p n="ITLI14421148"><said direct="true">- Non posso. Ho la disgrazia di non andarle a genio; e, le ripeto, mi ha congedato.</said></p>
<p n="ITLI14421149"><said direct="true">- E se fosse lei che vi richiamasse?</said></p>
<p n="ITLI14421150"><said direct="true">- Rifletterei, rispose Bruto alzandosi e salutando in atto di partire.</said></p>
<p n="ITLI14421151"><said direct="false">Il conte l'accompagnò fino alla porta e gli disse:</said></p>
<p n="ITLI14421152"><said direct="true">- Dottore, sapreste dirmi qual è la prima virtù d'un medico?</said></p>
<p n="ITLI14421153"><said direct="true">- La discrezione, rispose Bruto ed uscì.</said></p>
<p n="ITLI14421154"><said direct="true">- Grazie! gli gridò il conte.</said></p>
<p n="ITLI14421155"><said direct="false">Il nome e la cosa sono stati importati a Napoli dagli Spagnuoli, al tempo del loro lungo dominio. Il guappo è qualcosa meno dello spadaccino, qualcosa più del rodomonte; non ha il coraggio a tutte prove del primo; fa molto più del secondo e vantasi quanto lui. C'è il guappo del popolo, il guappo borghese, il guappo nobile. Il primo è innocente, il secondo volgare, il terzo rappresenta una parte. Fa parata.</said></p>
<p n="ITLI14421156"><said direct="false">Il marchese di Diano era un guappo, ma soltanto da un anno a questa parte. Aveva fino allora vissuto con suo padre, se non da santo, almeno da gentiluomo onorato, con una inclinazione pronunciata per lo sport e pel turf. Un duello uccise la sua carriera.</said></p>
<p n="ITLI14421157"><said direct="false">Aveva allora ventisei anni.</said></p>
<p n="ITLI14421158"><said direct="false">A venti era uscito dal collegio dei nobili, tenuto dai gesuiti, rimpinzato di latino che non capiva, di greco che non sapeva più leggere, d'italiano che era del dialetto napoletano, di una filosofia che, essendo quella del padre Storkenau, non era nulla di nulla, e di tanta teologia quanta bastava per poter bestemmiare con brio ed eleganza. Il maestro di scherma aveva compita l'educazione e sviluppato i suoi corollari. L'uovo era fecondato, un colpo di sole lo fece schiudere.</said></p>
<p n="ITLI14421159"><said direct="false">Il marchese aveva l'abitudine di rientrare alle tre del mattino, di coricarsi alle quattro e di alzarsi alle quattro dopo mezzogiorno. La sua giornata propriamente detta incominciava alle due del dopo pranzo, quando il suo tigre gli portava da asciolvere a letto.</said></p>
<p n="ITLI14421160"><said direct="false">Una sera il marchese rientrò un po' brillo: il tigre, che dormiva nell'anticamera, non gli aprì la porta abbastanza presto. Il marchese lo fe' ruzzolar dalla scala come una palla; ed, arrivato giù, quel cattivo birbo ebbe la malizia di trovarsi con una gamba rotta ed un braccio slogato. Il marchese, che gli aveva chiuso l'uscio dietro, non s'era brigato di sapere ciò che potesse divenire un groom che rotola sopra un piano inclinato. Il domani, non ricordandosi più di nulla, maravigliava che il ragazzo non arrivasse a due ore col suo vassoio e colla sua colazione. Ora, avendo fame, si alzò per amministrargli una correzione che potesse sviluppare in lui l'organo dell'esattezza, sì necessaria per quel felice mortale che si dà alla carriera del servitore. Grog, - egli lo chiamava così - non era lì. Il marchese pensò che quel bellimbusto si fosse addormentato in una delle sue pantofole ed aperse le cortine sbadigliando.</said></p>
<p n="ITLI14421161"><said direct="false">La finestra dava sul giardino, affatto solitario, dietro il quale passava una strada deserta. Aprì la finestra; la giornata era magnifica, le farfalle svolazzavano sopra i fiori, dorati dal sole, sotto un cielo limpidissimo: e.... ad un tratto udì il rumore di una carrozza.</said></p>
<p n="ITLI14421162"><said direct="true">- In questa Tebaide?</said></p>
<p n="ITLI14421163"><said direct="true">- Sì, signor marchese.</said></p>
<p n="ITLI14421164"><said direct="true">- E chi può essere la creatura perduta in queste latitudini?</said></p>
<p n="ITLI14421165"><said direct="true">- Il signor marchese può guardare.</said></p>
<p n="ITLI14421166"><said direct="false">E il signor marchese guardò.</said></p>
<p n="ITLI14421167"><said direct="false">La vettura si fermò dietro al muro del giardino, proprio in faccia a lui. Egli non poteva vedere perchè il muro era troppo alto, ma poteva udire.</said></p>
<p n="ITLI14421168"><said direct="true">- Che fortuna, marchese! Ecco che cosa vuol dire levarsi di buon'ora!</said></p>
<p n="ITLI14421169"><said direct="false">Ed il signor marchese da quel giorno si alzò ad un'ora e mezzo; e fece bene. - Perchè? perchè.... lo vedrete.</said></p>
<p n="ITLI14421170"><said direct="false">Stette attento e vide aprirsi una porticina nascosta fra l'edera; una donna profondamente velata passò per quell'apertura, chiuse la porta, attraversò l'angolo del giardino, che era protetto dai raggi del sole da un fitto pergolato, ascese la scala a chiocciola, che metteva in immediata comunicazione il giardino e l'appartamento del conte Ruitz de Llamanda, e penetrò nell'appartamento di questo degno gentiluomo.</said></p>
<p n="ITLI14421171"><said direct="true">- Gran Dio! sclamò il marchese. Quel brutto pulcinella, imbacuccato in capelli da spiga da grano turco, si regalerebbe ancora buone fortune!</said></p>
<p n="ITLI14421172"><said direct="true">- Scusi, signor marchese, ella s'inganna, e calunnia un onesto cittadino della grande patria alemanna. Il conte Ruitz è artista. Non fa ancora delle statue, ma fa dei busti. È vero che lavora poco, pochissimo, quasi mai, o giammai se le aggrada; ma guardi un po' nel suo studio.... Eh! che ne dice? Convenga che quel busto del maggiore è vigorosamente modellato e quello della contessa russa è un capolavoro.</said></p>
<p n="ITLI14421173"><said direct="false">Infatti il conte lavorava di conserva quei due busti; e riceveva, come è d'uso, di tanto in tanto i due proprietari di quelle sembianze, l'uno per la porta di casa e l'altra per quella del giardino e del balcone. Era un bizzarria. Ma il conte ne aveva a bizzeffe delle bizzarrie.</said></p>
<p n="ITLI14421174"><said direct="false">Il marchese, infrattanto, che non restava a casa se non per dormire, non conosceva alcuno di questi particolari ed il suo vecchio padre, inchiodato dalla gotta su un seggiolone, ne sapeva ancor meno di lui.</said></p>
<p n="ITLI14421175"><said direct="false">Ma, a ventisei anni, un allievo dei gesuiti è curioso come qualunque altro delle donne velate. Il marchese si alzò il domani alle due meno un quarto. Suonano le due, le tre.... la dama velata non si vede.</said></p>
<p n="ITLI14421176"><said direct="true">- Che diavolo!... Andiamo fuori. Che mi sia alzato troppo tardi?</said></p>
<p n="ITLI14421177"><said direct="false">Al domani il marchese si alzò a un'ora. Attese fino alle tre. Tanto di dama che del gran turco!</said></p>
<p n="ITLI14421178"><said direct="true">- Era un uccello di passaggio. Non ci pensiamo più. No. Ancora una volta.</said></p>
<p n="ITLI14421179"><said direct="false">Ed il terzo giorno, il marchese si alzò a un'ora e mezzo, ed, in camicia e senza veste da camera, si pose alla finestra.</said></p>
<p n="ITLI14421180"><said direct="false">Un rumore di carrozza! eccola; si ferma alla porta del giardino. La donna velata entra; traversa il pergolato, ascende la scala a chiocciola; è nell'appartamento del conte.</said></p>
<p n="ITLI14421181"><said direct="true">- Eh! se andassi a far visita a questo animale di mio vicino? È il meno che si possa fare per un conte che custodisce i canarini della regina, los canarios de la reyna! Diavolo! gli è ch'e' sono degni di stima, i canarini di quel birbo lì.</said></p>
<p n="ITLI14421182"><said direct="false">Mezz'ora dopo il marchese di Diano si faceva annunziare dal conte Ruitz de Llamanda, ma.... la signora non c'è.... Dove diamine la è passata?</said></p>
<p n="ITLI14421183"><said direct="true">- Benissimo, disse il marchese, tenteremo un altro mezzo.</said></p>
<p n="ITLI14421184"><said direct="false">Il domani la donna velata non venne. Il giorno dopo, siccome essa poteva venire, il marchese si levò a mezzodì, prese una carrozza, si appostò al lato opposto della via per dove la carrozza doveva passare, abbassò le tendinelle ed attese. Alle due un grazioso coupè color castagno oscuro apparve dall'altra parte e si fermò alla porticina del giardino. Il cocchiere, imbacuccato in una livrea nera orlata di giallo, non si mosse dalla serpa. La dama aprì lo sportello da sè, discese, lo richiuse, toccò in una certa maniera particolare un bottone della porta, che si aprì, ed eccola scomparsa. Il cocchiere voltò la testa del cavallo ed attese.</said></p>
<p n="ITLI14421185"><said direct="false">Attese fino alle quattro ed il marchese altresì. Poi la porta del giardino si aperse. Il conte, tenendo il suo berretto greco alla mano, schiuse lo sportello, la dama entrò nel coupè, il conte richiuse e via. Il marchese ordinò al suo cocchiere di seguire....</said></p>
<p n="ITLI14421186"><said direct="false">La corsa non fu lunga. All'estremità del vicolo, la vettura volse a dritta e disparve in un cortile o meglio dietro una porta, che le si chiuse dietro sull'atto.</said></p>
<p n="ITLI14421187"><said direct="true">- Cos'è quella porta, cocchiere?</said></p>
<p n="ITLI14421188"><said direct="true">- Eccellenza, non ne so nulla. Non conosco il quartiere.</said></p>
<p n="ITLI14421189"><said direct="true">- Sei un imbecille. Prendi e va a farti impiccare.</said></p>
<p n="ITLI14421190"><said direct="true">- Grazie, eccellenza.</said></p>
<p n="ITLI14421191"><said direct="false">Il cocchiere partì. Il marchese restò nella strada col naso in aria,</said></p>
<p n="ITLI14421192"><said direct="true">- Dove diavolo sono? si domandò.</said></p>
<p n="ITLI14421193"><said direct="false">Neppur un gatto da cui prender lingua.... Ma aspettate: passa un monaco, che non sa nulla; un mendicante, che ne sa altrettanto. Passa una vecchia, che è sorda; un prete, che non risponde. Sei ore! Chi diavolo può ormai passare a quest'ora? Ah! zitto, ecco il lampionaro; se costui non sa nulla, mi strangolo!</said></p>
<p n="ITLI14421194"><said direct="false">Il lampionaro! il lampionaro che fa il servizio di questa strada da vent'anni, non saperne nulla! - Marchese, per chi lo prendete mai? interrogatelo.</said></p>
<p n="ITLI14421195"><said direct="true">- Questa porta, eccellenza? Ma la è una delle porte del convento dei Miracoli.</said></p>
<p n="ITLI14421196"><said direct="false">Ma era così semplice, dunque? O uovo di Cristoforo Colombo!</said></p>
<p n="ITLI14421197"><said direct="true">- Sta bene, pensò il marchese; abbiamo il punto di partenza ed il punto d'arrivo.</said></p>
<p n="ITLI14421198"><said direct="false">Due giorni dopo, il marchese attendeva a quella porta, che il lampionaro aveva detto appartenere al convento dei Miracoli. Alle due meno cinque minuti la porta s'apre, e la carrozza esce.</said></p>
<p n="ITLI14421199"><said direct="true">- Buon viaggio, so dove vai.</said></p>
<p n="ITLI14421200"><said direct="false">La vide, infatti, alla porta del giardino.</said></p>
<p n="ITLI14421201"><said direct="true">- Ora pensiamo alla dama, disse a sè stesso il marchese, domandandosi come mai le sante donne, che danno l'educazione cristiana alle figliuole dell'aristocrazia napoletana, possano andar a servire di modello, o a prender delle lezioni di scultura.</said></p>
<p n="ITLI14421202"><said direct="false">Passò per la piazza, ove si apre la porta principale della casa reale d'educazione per le fanciulle nobili, e vide l'equipaggio della regina madre Urraca, che andava spesso a visitare il convento.</said></p>
<p n="ITLI14421203"><said direct="true">- Povera divota regina! sclamò il marchese; se tu sapessi che tu proteggi di simili persone! Se tu sapessi che, mentre esamini codeste giovanette per assicurarti che esse seguono la via ortodossa, una delle pecorelle se la chiacchiera bello o meglio con un vecchio lupo! Ma sta tranquilla, sniderò codesto uccello, che non si contenta del suo nido.</said></p>
<p n="ITLI14421204"><said direct="false">Due giorni dopo il marchese per la via solitaria si trovò appunto sulla porta del giardino quando la carrozza si fermò. Da compito gentiluomo, vedendo una dama che si dava la pena di aprire ella stessa lo sportello della sua carrozza, s'affrettò a renderle questo piccolo servizio; da cavaliere napolitano le offrì il braccio per accompagnarla.</said></p>
<p n="ITLI14421205"><said direct="false">Ora, siccome la dama non accetta nè la mano nè il braccio e sembra malcontenta della presenza di quell'importuno, il marchese s'impuntiglia al giuoco e si accolla dinanzi alla porta. Poi, siccome la donna gli fa un segno impetuoso di allontanarsi, il marchese diviene rosso di collera, calca le orme della dama nel giardino, le tiene dietro sotto il pergolato, ascende con lei la scala a spira, dà con lei la scalata al balcone del conte e si trova faccia a faccia con un Maggiore svizzero.</said></p>
<p n="ITLI14421206"><said direct="false">La dama fa un segno e sparisce dietro la portiera di velluto dello studio. Il Maggiore, rosso come un gambero cotto, sclama:</said></p>
<p n="ITLI14421207"><said direct="true">- Chi siete voi? Cosa volete?</said></p>
<p n="ITLI14421208"><said direct="true">- Vi dirò il mio nome altrove, se può farvi piacere; pel momento, voglio parlare a quella dama.</said></p>
<p n="ITLI14421209"><said direct="false">Il Maggiore misura uno schiaffo, che parato a tempo dal marchese, va a cadere sulla faccia del conte, mentre l'aggressore ne riceve uno a sua volta formidabile. All'indomani il marchese ed il Maggiore si battevano alla spada. Questo bell'uomo, ch'era venuto a sostenere il trono dei borboni a 250 franchi il mese, non doveva più, poveretto! udire il ranz des vaches(10) delle sue montagne.</said></p>
<p n="ITLI14421210"><said direct="false">Non si uccideva allora un bell'uomo a Napoli, così sicuramente come vi si poteva uccidere un carbonaro, quand'anche fosse un repubblicano.... svizzero. Il marchese fu obbligato a nascondersi. Suo padre pregò il conte di Llamanda d'implorare dalla regina che ottenesse la grazia di suo figlio. L'eccellente regina Urraca fu commossa dal dolore di quel vecchio, dalle preghiere del custode de' suoi canarini, dalla causa del duello; il re, che doveva avere qualche riguardo per sua madre, si rabbonì, piegò e finì col far grazia. Il marchese andò a ringraziare il re e la regina madre.</said></p>
<p n="ITLI14421211"><said direct="false">Da quel giorno abbandonò la casa paterna, prese in affitto un piccolo appartamento del palazzo Sirignano, a Fontana Medina, e divenne guappo. Chi avrebbe osato litigare con lui, che aveva ucciso un sì grosso selvaggiume e che aveva provato di aver tanto favore a corte, colla grazia ottenuta?</said></p>
<p n="ITLI14421212"><said direct="false">Nella cucina del suo appartamento tutti i sorci della casa andavano a dare delle feste da ballo. Grog, che dopo la piccola disgrazia toccata nella sua discesa accelerata, aveva avuto l'ambizione di avanzare di grado, riceveva le sue relazioni nella sala da pranzo. I ragni si erano impadroniti della sala di ricevimento.... Le altre due stanze soltanto restavano per uso del marchese.</said></p>
<p n="ITLI14421213"><said direct="false">Nel piccolo gabinetto e nella stanza da letto regnava e governava, quindi, il massimo disordine.</said></p>
<p n="ITLI14421214"><said direct="false">Gli stivali erano sul canapè, gli abiti per terra o sulle sedie. Sopra un armadio stava un utensile, che per solito si tiene nascosto in un piccolo mobile vicino al letto. Il marchese lo nascondeva, a dire il vero, sotto un volume di Paul de Kock, preso a prestito dal vicino gabinetto di lettura.</said></p>
<p n="ITLI14421215"><said direct="false">Le pipe, i sigari erano misti, sul tavolo, alle lettere, a' bigliettini profumati, di differenti colori. Qua e là differenti pistole, dei biglietti di visita, delle scarpine da ballo, i pazienti conti del sarto e del calzolaio, delle cravatte, delle spille e degli anelli, dell'acqua antiemorragica del Binelli, delle filaccie, dei taffetà, dello sparadrappo, dei fiori appassiti, delle fotografie di donne, degli speroni e degli scudisci, delle pomate, dell'acqua di odore, delle pastiglie, della polvere dentifricia, delle spazzole ed un berretto turco.</said></p>
<p n="ITLI14421216"><said direct="false">Davanti il letto una pelle di lupo ed una veste da camera meglio appariscente che ricca; le cortine del letto bruciate in diversi siti dal sigaro; le coperte tutte strapazzate. I muri zebrati di sciabole, stocchi, pistole, fucili, fioretti, d'uno scudo romano, - che il signor Quaranta assicurava essere la non bene relicta famula, di Orazio, quando fuggì dal campo di battaglia di Farsaglia, - d'una mazza d'arme del medio evo, - che il marchese giurava aver appartenuto a Riccardo Cuor di Leone dacchè aveva letto in un romanzo le prodezze di quel re inglese, - d'una corazza di maglia, d'un elmo da pompiere, - battezzato dal marchese come elmo del Tancredi del Tasso, - d'una corazza ed altri oggetti d'armatura del medio evo, d'un uniforme verde di guardia urbana.</said></p>
<p n="ITLI14421217"><said direct="false">Sulla teletta finalmente si vedeva una piastra di rame che veniva da un berrettone da granatiere, morto, - pretendeva il marchese, - a Ulma; un guanto che aveva appartenuto alla Colbrand, un mazzolino di fiori appassiti della Pasta, una pantofola della Taglioni, e il "se il padre m'abbandona" dell'Otello, scritto dalla mano di Rossini.</said></p>
<p n="ITLI14421218"><said direct="false">Non parlo dei pettini, dei solini, del calamaio e delle penne, d'un sonetto principiato e lasciato lì dopo la prima quartina....</said></p>
<p n="ITLI14421219"><said direct="false">In mezzo a questa farragine di cose, il marchese stava ritto come la colonna di Trajano. Moralmente parlando, bene inteso, poichè fisicamente, senza essere di piccola statura, il marchese non era molto grande.... Non era nè grasso nè magro, ma ben proporzionato, solido e muscoloso.</said></p>
<p n="ITLI14421220"><said direct="false">Portava la barba intiera: una bella barba, nera come i suoi capelli ed i suoi occhi. Se non seguiva esattamente la moda, talvolta la precedeva. Del resto elegante ma semplice, vestendosi sempre in Inghilterra da Davis, da Waterloo Place, che non toccò mai un soldo delle sue fatture. Il suo panciotto aveva sempre qualche bottone allacciato per isghembo; portava sempre un bastone armato, dei guanti gialli, i capelli un po' arruffati ed il cappello sull'orecchio destro. Il marchese non parlava mai l'italiano, ma il dialetto napoletano, di cui conosceva tutte le finezze un po' leste e gli scherzi poco puliti. Gesticolava molto ed energicamente. Fumava, giuocava e dava del tu a tutti.</said></p>
<p n="ITLI14421221"><said direct="false">Circondato da una massa di sacripanti che gli si dicevano amici, la spacciava da padrone e in mezzo ad essi sputava sentenze e decreti. Era conoscitore di ragazze, di cavalli, di cani, di ballerine, di cantanti e d'artisti. Con una parola giudicava ciò che poteva esser materia di un'appendice teatrale. Proteggeva tutte le seconde donne dei teatri di musica. Conosceva tutti gli scapestrati della città, gli usurai, i mercanti di cavalli, i dissipatori, i truffatori, quantunque fosse relativamente onesto.</said></p>
<p n="ITLI14421222"><said direct="false">Al caffè chiamava il cameriere dando un colpo di bastone sul tavolo, o gli gettava in faccia ciò che gli aveva chiesto, col piatto e tutto, se non gli andava a genio. A teatro parlava sempre ad alta voce, arrivava tardi e se ne andava prima che finisse, camminando sui piedi dei vicini; guardando con aria ironica i giornalisti, con aria protettrice le donne e con aria di sprezzo il resto del genere umano.</said></p>
<p n="ITLI14421223"><said direct="false">Tale era il marchese di Diano.</said></p>
<p n="ITLI14421224"><said direct="false">Avendo, dunque, ottenuta la grazia di sfuggire ai lavori forzati, in causa del duello, il vecchio principe di Noto, come abbiamo già detto, si trascinò a corte e presentò suo figlio al re perchè lo ringraziasse. Ferdinando II lo rimproverò severamente.</said></p>
<p n="ITLI14421225"><said direct="false">Presentato poscia alla regina madre, il marchese ebbe l'onore di baciarle la mano, dopo ch'ella gli ebbe ricordato dolcemente che una donna velata dev'essere rispettata e che la collera, che fa mettere le mani nel sangue, non è aggradevole al Signore.</said></p>
<p n="ITLI14421226"><said direct="false">Il conte di Llamanda era là a dar da mangiare ai canarini. Tutto ciò era naturale. Il re aveva fatto grazia non potendo rifiutarla alla regina; la regina l'aveva chiesta commossa dalle lagrime del principe di Noto, vecchio servitore dei Borboni; il re si era mostrato severo, da guerriero qual era, la regina si era mostrata buona e dolce cattolica.</said></p>
<p n="ITLI14421227"><said direct="false">Ma ciò che vi ebbe di più curioso si fu che il conte di Ruitz, che avrebbe dovuto essere in una gran collera, restò amico del marchese, al punto che questi andò, da quel momento, spesso a visitarlo ed in un ballo in cui s'incontrarono, egli lo presentò a sua figlia.</said></p>
<p n="ITLI14421228"><said direct="false">E la donna velata? chiederà il lettore.</said></p>
<p n="ITLI14421229"><said direct="false">La donna velata continuò le sue sedute, pel busto, dal conte, come se un valoroso figlio della Svizzera non si fosse fatto uccidere per essa: anzi le continuò più regolarmente e più spesso di prima.</said></p>
<p n="ITLI14421230"><said direct="false">In quanto al marchese di Diano, da che era stato presentato a miss Cecilia, siccome era molto distratto, sbagliò spesso d'appartamento ed invece di andare a trovare il padre andò a chiacchierare colla figlia.</said></p>
<p n="ITLI14421231"><said direct="false">Le visite al padre divennero anzi sempre più rare di settimana in settimana; quelle alla figlia più frequenti; ma col tempo neglesse le une e le altre; e, da un mese, aveva cessato ogni relazione con tutti e due.</said></p>
<p n="ITLI14421232"><said direct="false">Bruto osservò più tardi che questo abbandono del marchese coincideva colla scomparsa della figlia del colonnello Colini.</said></p>
<p n="ITLI14421233"><said direct="false">La donna velata restò fedele. Quel diavolo di busto non finiva mai; credo anzi che non fu mai finito.</said></p>
<p n="ITLI14421234"><said direct="false">Tutto ciò ha un aspetto equivoco, direte voi. Andiamo, dunque, dal conte per cercar di averne il bandolo. Egli è, appunto, nella camera di sua figlia.</said></p>
<p n="ITLI14421235"><said direct="false">Facciamo un passo indietro.</said></p>
<p n="ITLI14421236"><said direct="false">Quando la donna velata aveva sorpreso Bruto nello studio del conte, si era ritirata, guardandolo a tre riprese. La prima parola, che aveva detto al conte, quando la cortina fu ricaduta, era stata:</said></p>
<p n="ITLI14421237"><said direct="true">- Ebbene?</said></p>
<p n="ITLI14421238"><said direct="true">- Nessuna notizia, signora, rispose il conte, inchinandosi umilmente, ma ne avremo. Ho messo sulle sue traccie un certo Fuina, il più astuto bravo della nostra polizia.</said></p>
<p n="ITLI14421239"><said direct="false">La donna sospirò ed aggiunse:</said></p>
<p n="ITLI14421240"><said direct="true">- Sopratutto che non si facciano scandali. Chi è quel giovane che era qui poco fa?</said></p>
<p n="ITLI14421241"><said direct="true">- Un medico, signora, un provinciale. Non c'è nulla da temere.</said></p>
<p n="ITLI14421242"><said direct="true">- Ha una faccia onesta. Lasciatemi; vado a riposarmi un poco.</said></p>
<p n="ITLI14421243"><said direct="false">Non so quale idea traversò lo spirito del conte. Il suo viso si rasserenò.</said></p>
<p n="ITLI14421244"><said direct="false">Il dottor Tibia fu ringraziato, ma il domani Bruto non venne, quantunque il conte l'avesse fatto chiamare dal suo servitore.</said></p>
<p n="ITLI14421245"><said direct="false">Gli scrisse allora che chiedeva di lui, non per sua figlia, ma per sè stesso e che il dispiacere gli aveva causato uno spargimento di bile.</said></p>
<p n="ITLI14421246"><said direct="false">Lo pregava di venire per avere un consulto con uno dei suoi colleghi.</said></p>
<p n="ITLI14421247"><said direct="false">Bruto non aveva nulla da opporre; la sua suscettibilità di professione non aveva nulla a dire. Arrivò all'ora fissata; ma il suo collega, non essendo ancor giunto, dovette aspettarlo. Bruto evitò ogni allusione verso la signora Cecilia e s'informò della salute del conte, che non pareva visibilmente alterata.</said></p>
<p n="ITLI14421248"><said direct="false">Suonano le due, passano ancora alcuni minuti, la finestra, che dà sulla scala a chiocciola, si apre, entra una donna velata, e sorpresa come la prima volta di quell'incontro e dopo aver avvolto Bruto nei suoi sguardi, traversa lo studio e sparisce dietro la cortina di velluto, accompagnata dal conte, col berretto alla mano.</said></p>
<p n="ITLI14421249"><said direct="true">- Il vostro bracco vi ha appreso qualche cosa?</said></p>
<p n="ITLI14421250"><said direct="true">- Sì, signora.</said></p>
<p n="ITLI14421251"><said direct="true">- Cosa, dunque? come siete lungo!</said></p>
<p n="ITLI14421252"><said direct="true">- Il marchese ha rapito una modista ed è sparito con essa.</said></p>
<p n="ITLI14421253"><said direct="true">- Sparito! Si può forse sparire da Napoli?</said></p>
<p n="ITLI14421254"><said direct="true">- Sparito, signora, svaporato, senza lasciar traccia alcuna.</said></p>
<p n="ITLI14421255"><said direct="true">- Benissimo; lasciamo tutto ciò. M'ero già rassegnata. Quest'uomo è morto, Ruitz.</said></p>
<p n="ITLI14421256"><said direct="false">Il conte s'inchinò fino a terra.</said></p>
<p n="ITLI14421257"><said direct="true">- Ma quel medico che cosa vuol dire? Siete forse ammalato?</said></p>
<p n="ITLI14421258"><said direct="true">- No, signora, è mia figlia.</said></p>
<p n="ITLI14421259"><said direct="true">- Ah! quel dottore ha una fisonomia interessante, farà carriera.</said></p>
<p n="ITLI14421260"><said direct="true">- Lo credo, signora, tanto più ch'egli è altrettanto dotto, quanto è discreto e delicato.</said></p>
<p n="ITLI14421261"><said direct="true">- Fate ben curare vostra figlia, Ruitz, pagherò io le visite del suo medico.</said></p>
<p n="ITLI14421262"><said direct="true">- Quanta bontà, signora, disse il conte salutando di nuovo fino a terra.</said></p>
<p n="ITLI14421263"><said direct="true">- Andate.</said></p>
<p n="ITLI14421264"><said direct="false">Il conte uscì. Prese Bruto per la mano e gli disse:</said></p>
<p n="ITLI14421265"><said direct="true">- Venite.</said></p>
<p n="ITLI14421266"><said direct="false">Arrivato all'appartamento di Cecilia, il conte chiamò Lisa.</said></p>
<p n="ITLI14421267"><said direct="true">- Annunzia alla tua padrona che il dottor Bruto ed io le chiediamo se può riceverci. Sono io che conduco il dottore. Intendi, Lisa?</said></p>
<p n="ITLI14421268"><said direct="true">- Perfettamente, signor conte.</said></p>
<p n="ITLI14421269"><said direct="false">Due minuti dopo, il conte ed il medico erano ricevuti: Cecilia era a letto. Aveva la febbre. Il conte aveva preceduto Bruto, che restò ritto ai piedi del letto, salutando molto freddamente e senza aprir bocca. Finalmente la ragazza parlò al dottore della sua malattia; avanzò il braccio per farsi tastare il polso e si lamentò. Bruto, serio, rispondendo per monosillabi, disse che l'infiammazione si sviluppava, che le pareva urgente di combatterla e scrisse una ricetta.</said></p>
<p n="ITLI14421270"><said direct="true">- Venite a vederla questa sera, disse il conte.</said></p>
<p n="ITLI14421271"><said direct="true">- Non mi pare necessario, osservò Bruto.</said></p>
<p n="ITLI14421272"><said direct="true">- Lo voglio, rispose il conte. Ve ne prego, dottore.</said></p>
<p n="ITLI14421273"><said direct="true">- Lo desidero anch'io, mormorò Cecilia sotto lo sguardo di suo padre.</said></p>
<p n="ITLI14421274"><said direct="true">- Questa sera la febbre avrà ceduto, disse Bruto, il medico della signorina provvederà domani.</said></p>
<p n="ITLI14421275"><said direct="true">- Il medico della signorina siete voi, signore. Ne ho abbastanza di quegli asini, che la uccidevano. Non voglio che il mondo dica che io sono stato loro complice. Le circostanze della malattia sono tali che giustificherebbero forse l'accusa. Dovete comprendermi tutti e due.</said></p>
<p n="ITLI14421276"><said direct="true">- Ve ne prego, dottore, disse Cecilia come se avesse una scossa elettrica dalle parole di suo padre. Vi chieggo scusa. La febbre è una mezza pazzia.</said></p>
<p n="ITLI14421277"><said direct="false">Bruto salutò e parti.</said></p>
<p n="ITLI14421278"><said direct="false">Ritornò alla sera.</said></p>
<p n="ITLI14421279"><said direct="false">Il conte l'accompagnò, assistette alla visita e constatò che sua figlia andava un po' meglio. Il dottore partito, fece segno a Lisa di uscire, e restò solo colla ragazza.</said></p>
<p n="ITLI14421280"><said direct="false">Questo signor Ruitz era un uomo fatto di diversi pezzi, un carattere diviso a compartimenti. Custode di canarini a corte; barone nelle anticamere della regina, in mezzo al servidorame; conte in città; artista nel suo appartamento, stava sempre palafreniere dinanzi a sua figlia. Lo si vedeva umile al castello, freddamente creanzato nelle relazioni di società, amabile nel suo studio; ma sua figlia era sicura di trovarlo sempre faceto o brutale.</said></p>
<p n="ITLI14421281"><said direct="false">Ella non ne comprendeva la ragione; ma il conte ne aveva forse una segreta.</said></p>
<p n="ITLI14421282"><said direct="false">Egli credeva, infatti, che Cecilia non fosse sua figlia e aveva avuto il coraggio di farne rimprovero a sua moglie. Ma l'ex-cozinera de la reyna, l'ex-cunadora y fanadora dei principi reali, l'ex-amidonadora(11) de lo cuerpo de la reyna si era limitata a rispondere:</said></p>
<p n="ITLI14421283"><said direct="true">- Osservate la sua testa.</said></p>
<p n="ITLI14421284"><said direct="false">Cecilia, come abbiamo detto, aveva i capelli rossi come mastro Ruitz.</said></p>
<p n="ITLI14421285"><said direct="false">Egli è vero che mastro Ruitz non era il solo, che avesse il capo adornato di quel colore fra il circolo che stava intorno alla regina Carolina; ma non era una buona ragione per sospettare di una donna che dava tale spiegazione al momento di morire. Mastro Ruitz, però, tenne i suoi sospetti e non potè mai guarirne completamente.</said></p>
<p n="ITLI14421286"><said direct="false">L'ex-groom era brutto. Aggiungeva ai suoi capelli rossi degli occhi verdastri; una pelle della bianchezza della calce, sparsa di macchie grigie e butterata ad intervalli; dei denti gialli, spaziati come i merli di una torre; il naso corto che si ribellava contro labbra grosse e azzurrastre.</said></p>
<p n="ITLI14421287"><said direct="false">La statura era piccola. Il corpo meschino alle estremità, grosso nel mezzo; - lasciamo gli altri particolari che ne completano il quadro.</said></p>
<p n="ITLI14421288"><said direct="false">Lisa era partita; il conte passeggiò nella stanza, le mani incrociate dietro il dorso, distratto, canterellando. Una lampada, sotto un globo d'alabastro, rischiarava dolcemente la stanza e addolciva tutti i contorni. Il viso di Cecilia appena sarebbe risaltato dai guanciali se i suoi occhi, dove restava ancora un(12) po' di ondeggiamento, dopo la tempesta della febbre, non ne avessero accusata la presenza.</said></p>
<p n="ITLI14421289"><said direct="false">Essa spiava tutti i movimenti di suo padre, aspettando l'esplosione finale.</said></p>
<p n="ITLI14421290"><said direct="true">- Sarebbe forse vile o atroce, pensava, o semplicemente motteggiatore e saltimbanco? Che cosa escirà da quel fango che ribolle là entro? un pulcinella o un briccone?</said></p>
<p n="ITLI14421291"><said direct="false">Non tardò molto a saperlo.</said></p>
<p n="ITLI14421292"><said direct="true">- Così, dunque, signorina, esclamò Ruitz alla fine, fermandosi dinanzi alla lampada, ti sei lasciata accalappiare, eh? Credevi, dunque, che a quel giuoco non ci fosse che a guadagnare un marchese autentico per marito, o al più, al più di quelle farfalle che si chiamano baci? Sciocca. Io so tutto!</said></p>
<p n="ITLI14421293"><said direct="false">Cecilia non rispose e chiuse gli occhi. Suo padre le faceva orrore.</said></p>
<p n="ITLI14421294"><said direct="true">- Se tu fossi una vera contessa, o semplicemente una rivendugliola di fagioli cotti e di nocciole arrostite al forno, non sarebbe nulla. Si può compromettere benissimo una posizione decisa. Ma compromettere una posizione equivoca, intaccare una riputazione incerta, aggiungere un fallo ad una cosa oscura, mettere la vergogna sull'infamia! ah! ciò è cosa stupida. Cosa diverrai oggi con questa macchia sulla tua bellezza?</said></p>
<p n="ITLI14421295"><said direct="true">- Vi ringrazio di velare il vostro pensiero, padre mio. Non si deve mai aver troppo ragione, disse Cecilia con voce tronca.</said></p>
<p n="ITLI14421296"><said direct="false">Soffocava.</said></p>
<p n="ITLI14421297"><said direct="true">- Se non si trattasse che di te, continuò il conte passeggiando(13) su e giù, passi ancora; avresti aggiunto una scimmia ai tuoi pappagalli. Ma tu fai la caccia sul mio terreno.... Alto là!</said></p>
<p n="ITLI14421298"><said direct="true">- Non vi comprendo punto, padre mio.</said></p>
<p n="ITLI14421299"><said direct="true">- Mi comprenderai. Sai tu chi paga tutto questo lusso che ti circonda?</said></p>
<p n="ITLI14421300"><said direct="true">- Ma la vostra carica alla corte, i canarini della regina, io credo, rispose Cecilia.</said></p>
<p n="ITLI14421301"><said direct="true">- Precisamente i canarini. Come m'hai tu sedotto il mio marchese, eh? Perchè quest'opera non può venire che da lui, se non m'inganno.</said></p>
<p n="ITLI14421302"><said direct="false">Cecilia tacque; ma dei singhiozzi amorosi tradivano il suo silenzio.</said></p>
<p n="ITLI14421303"><said direct="true">- Quante volte mi è venuta la voglia di ucciderlo quella canaglia, esclamò Ruitz. Ne valeva la pena! L'avrei conservato imbalsamato. Dovrò ricominciar da capo ora.</said></p>
<p n="ITLI14421304"><said direct="true">- Mai più, disse Cecila sollevandosi a mezzo sui guanciali.</said></p>
<p n="ITLI14421305"><said direct="true">- Mai più che cosa? rispose il conte, facendo una contorsione che avrebbe voluto essere un sorriso. Credi forse che io vada a preparartelo di nuovo, per presentartelo tutto pentito? È sparito il tuo marchese.</said></p>
<p n="ITLI14421306"><said direct="true">- Dio mio! perchè, dunque, non mi lasciaste morire? disse Cecilia disperata.</said></p>
<p n="ITLI14421307"><said direct="true">- Perchè? perchè ho bisogno di te, perdio! Credi tu che ti avrei aiutata a divenire grande e grossa perchè tu ti prenda il divertimento di frangere i miei arnesi? Credi, forse, che, dopo aver fatta questa bella scappata, non abbia più che d'andartene? Grazie tante. Alla gogna con me, malfattrice. Il dottore ha detto che tu devi morire o che il tuo stato deve avere lo svolgimento ordinario. Ho riflettuto da tre giorni a questa parte. Tu non puoi morire ancora.</said></p>
<p n="ITLI14421308"><said direct="true">- Siete, dunque, felice della mia vergogna?</said></p>
<p n="ITLI14421309"><said direct="true">- La vergogna non macchia nella nostra famiglia, madchen Ruitz! essa alimenta, capisci?</said></p>
<p n="ITLI14421310"><said direct="true">- Padre mio!</said></p>
<p n="ITLI14421311"><said direct="true">- Chiamami: compare e dirai meglio.</said></p>
<p n="ITLI14421312"><said direct="true">- Voi avete qualche cosa di sinistro a dirmi, signore, esclamò Cecilia con voce più ferma; voi non osate farmi una rivelazione; dite alla bella prima il vostro pensiero e chiaramente. Vedrò cosa mi resta da fare.</said></p>
<p n="ITLI14421313"><said direct="true">- In altre circostanze ti avrei fatta partire per Parigi, onde guarirti in qualche stabilimento speciale, e ti avrei fatta ritornare ragazza come prima, dicendo ai curiosi che la tua nonna, la vecchia marchesa di Arbacos Llamanda... - sai di chi parlo! - ti aveva voluto nel suo castello in Ispagna! Ora, invece, ho bisogno di te. Se tu mi fossi inutile, ti avrei abbandonata alle cure del dottor Tibia: eri in buone mani. Ma ora io ti associo ai miei affari.</said></p>
<p n="ITLI14421314"><said direct="true">- Quali affari?</said></p>
<p n="ITLI14421315"><said direct="true">- Ciò non ti concerne punto. Tu non sei che il "compagno" nella società. Il nome principale della ditta è affar mio. Ma il tuo precoce prodotto non entra nei miei conti. Bisogna che io lo sconti sotto altro nome. Non mi comprendi?</said></p>
<p n="ITLI14421316"><said direct="true">- Non oso comprendervi.</said></p>
<p n="ITLI14421317"><said direct="true">- Grazie della modestia! Ti lascio, dunque il tempo di abituarti a questa audacia e di osar comprendere. Per aiutarti, mi spiego più chiaro. Fra pochi mesi, tutti i fannulloni e le pettegole di Napoli osserveranno che la tua taglia non è più della flessibilità normale. Fra alcuni mesi ci sarà un bamboccio di più in famiglia. Se quella sporca e stupida cosa, che si chiama la polizia, non avesse gli occhi aperti, potremmo farne un bucato a tempo e luogo ed il diavolo è un buon sensale. Ma questo modo di salvar la virtù compromessa ci condurrebbe davanti ad una corte criminale. Bisogna, dunque, trovare un padre. La è tradizione di famiglia: trovare un padre! Ciò è affar mio. Ti risparmio la fatica di cercarlo.</said></p>
<p n="ITLI14421318"><said direct="false">Cecilia ricadde sui suoi guanciali e nascose il suo viso piangendo. Ruitz continuò a passeggiare convulsivamente, poi soggiunse:</said></p>
<p n="ITLI14421319"><said direct="true">- Se non si trattasse unicamente che dell'onore, siamo abbastanza in fondo, gioia mia, per ridere di questo scherzo. Ma abbiamo degli altri gatti da pelare. Pel momento lasciati guarire da quel puntiglioso provincialotto, che rassomiglia ad un bove che arrossisce delle proprie corna! quando sarai guarita non ti chiederò cosa dovremo fare. Gli avvenimenti maturano da sè come le nespole.</said></p>
<p n="ITLI14421320"><said direct="false">Mastro Ruitz non attese la risposta ed uscì.</said></p>
<p n="ITLI14421321"><said direct="false">Scorse una settimana.</said></p>
<p n="ITLI14421322"><said direct="false">Cecila aveva traversato delle crisi abbastanza forti, ma da due giorni era sulla via della guarigione. Non s'era mai piegata nella sua alterezza verso Bruto, quantunque questi l'avesse curata con un'emozione piena di compassione. Ma egli aveva, d'altra parte, conquistato le simpatie del conte, che gli aveva procurato due clienti fra la gente di corte e a cui la regina pagava le ricette e le visite; gli aveva fatto intravedere un brillante avvenire e gli aveva perfino parlato un po' dei suoi affari.</said></p>
<p n="ITLI14421323"><said direct="false">Si era degnato di mostrargli il busto schizzato della dama velata, - favore che non aveva accordato a nessuno, diceva egli. La dama velata, che voleva che il suo busto fosse finito il più presto possibile, a quanto pare, moltiplicava le sue visite; veniva ora quasi quotidianamente.</said></p>
<p n="ITLI14421324"><said direct="false">Un giorno essa fece chiedere a Bruto un rimedio contro l'emicrania. Bruto rispose ridendo:</said></p>
<p n="ITLI14421325"><said direct="true">- Un marito. Boheraave ha detto: Fmina quidquid est, propter uterum est.</said></p>
<p n="ITLI14421326"><said direct="true">- Scrivete la ricetta, dottore, rispose il conte ridendo alla sua volta ed indicatemi il farmacista che la fornisce.</said></p>
<p n="ITLI14421327"><said direct="false">Portò la risposta alla dama, che se ne compiacque come del frutto dell'albero della scienza.</said></p>
<p n="ITLI14421328"><said direct="false">Una settimana dopo, Cecilia si era alzata. Allora il conte invitò Bruto a pranzo con sè e la figlia, un pranzo di convalescenza, servito nell'appartamento di Cecilia, il primo che il conte facesse con lei dopo la sua malattia. Bruto non aveva nessuna ragione per rifiutare.</said></p>
<p n="ITLI14421329"><said direct="false">Si era nel novembre, dalle giornate corte e piovose. La tristezza stava nel cielo e nei cuori. A sei ore scendeva la notte. I tre convitati sedettero a tavola nel gabinetto di Cecilia.</said></p>
<p n="ITLI14421330"><said direct="false">Avviluppata in una veste da camera di casimir bianco, imbottita di seta color di rosa, la testa ricoperta da una cuffia di trina molto leggiadra, la vita stretta da un cordone di tela nero e oro, quella ragazza era vezzosissima. Il suo pallore risplendeva. I suoi capelli erano ricoperti da una rete, che stentava a tenerli tutti e lasciava sfuggire alcuni ricci ribelli che scendevano sul collo. Il languore dei suoi occhi era inebbriante.</said></p>
<p n="ITLI14421331"><said direct="false">Cecilia non mangiò quasi niente. Il conte mangiò e bevette per due. E Bruto, quantunque fosse in estasi dinanzi alle mani, alla posa, all'insieme della giovine convalescente, tenne testa perfettamente al conte.</said></p>
<p n="ITLI14421332"><said direct="false">Finito il pranzo, si andò a prendere il caffè nella stanza di Cecilia, intanto che si sparecchiava nel gabinetto. Poi, siccome essa era un po' stanca, il conte ed il dottore vi ritornarono soli per fumare, prendere il thè e conversare. Il vino di sciampagna rendeva il conte molto loquace, a quanto asseriva egli stesso. Il fatto sta che Bruto si sentiva tutto intenerito, sorrideva al genere umano con aria di protezione; avrebbe sporto la mano ad una tigre per augurarle il buon giorno. L'universo non aveva che delle pose, una bocca, delle pupille, come quelle di Cecilia. Messer Bruto aveva lo sciampagna umanitario senza saperlo; poichè era, m'immagino, la prima volta che ne beveva. Il conte, pure, pareva tenero e pieno di buoni sentimenti.</said></p>
<p n="ITLI14421333"><said direct="true">- Siete voi ricco, dottore? chiese egli con voce accarezzante.</said></p>
<p n="ITLI14421334"><said direct="true">- Eh! eh! rispose Bruto con aria un po' sbalordita, non ne so nulla, ma credo che quel gruzzolo di scudi, che mi ha lasciato don Noè mio zio, tocchi il fondo. Don Gabriele mi ha detto qualche cosa a questo proposito, la settimana scorsa.</said></p>
<p n="ITLI14421335"><said direct="true">- Prima di tutto, chi è questo don Gabriele? Non mi piacciono i nomi proprii sospesi in aria, senza genealogia nè qualifica.</said></p>
<p n="ITLI14421336"><said direct="true">- Don Gabriele? non è un uomo di cui si possano dare i connotati in succinto, come per un passaporto. Se parlassi fino a domani, ancora non vi direi ciò ch'egli è. In cinque minuti egli è Carlomagno, Pulcinella, Colombina, la Regina, Berta, il guappo ed il frate, il brigante e la provvidenza. È turco, ma eccolo poi crociato, poi eremita, inglese, francese, svizzero e, sopratutto, napoletano burlone! Aspettate un poco, ed è diavolo e poi subito Tobia, il suo angelo ed il suo rispettivo cane. Il cane, sopratutto; abbaia come una muta intiera; riassume tutte le astuzie della polizia! Oh sì! dopo ciò, provatevi a definire don Gabriele. Domani può essere imperatore dei Romani, l'asino di Balaam, il muggito del vento, lanterna di polizia, spia, tutto, insomma e qualcosa altro ancora.</said></p>
<p n="ITLI14421337"><said direct="true">- È un uomo pericoloso, questa vostra conoscenza, dottore. Bisogna che ne giudichi un po' da me stesso. Me lo condurrete.</said></p>
<p n="ITLI14421338"><said direct="true">- Se vorrà venire, rispose Bruto.</said></p>
<p n="ITLI14421339"><said direct="true">- Siete ammogliato, dottore?</said></p>
<p n="ITLI14421340"><said direct="true">- Sono sulla via di esserlo.</said></p>
<p n="ITLI14421341"><said direct="true">- Come sulla via?</said></p>
<p n="ITLI14421342"><said direct="true">- Sì, in via di ammogliarmi. Ho subìto i primi disinganni. La ragazza, che io voleva sposare, è stata rapita e mi ha piantato lì con un peso sul cuore. Ora sto in aspettativa, ma interrogo il mio cranio, secondo il sistema di Gall, per conoscere se ho le protuberanze d'un marito.</said></p>
<p n="ITLI14421343"><said direct="true">- E cosa vi risponde il cranio, don Bruto?</said></p>
<p n="ITLI14421344"><said direct="true">- Niente di buono. Non ho che la pazienza, ma mi sforzo a famigliarizzare coll'educazione le servitù ribelli che mi mancano.</said></p>
<p n="ITLI14421345"><said direct="true">- Se avete la pazienza, non cercate nessun'altra virtù coniugale. Con quella sola sarete il modello dei mariti.</said></p>
<p n="ITLI14421346"><said direct="true">- Credete? Pure io penso che un marito il quale non ha fermezza di carattere....</said></p>
<p n="ITLI14421347"><said direct="true">- Disgraziato! volete dunque portare il germe della ribellione nel vostro matrimonio? Pazienza, discrezione, obbedienza, miopia, bonomia, ecco...</said></p>
<p n="ITLI14421348"><said direct="true">- Cospetto! non ho nessuna di queste qualità, eccettuato....</said></p>
<p n="ITLI14421349"><said direct="true">- Avete l'essenziale, dottore. Ma quali qualità cercate in vostra moglie, eh?</said></p>
<p n="ITLI14421350"><said direct="true">- Sto per i capelli rossi.</said></p>
<p n="ITLI14421351"><said direct="true">- To'! come quelli di Cecilia.</said></p>
<p n="ITLI14421352"><said direct="true">- Scusate, non volevo fare un'allusione. Ma è forse un'idea spontanea, destata dalla contemplazione delle treccie della signora vostra figlia.</said></p>
<p n="ITLI14421353"><said direct="true">- Andiamo avanti, va bene. I capelli rossi sono per voi capelli dorati. E poi?</said></p>
<p n="ITLI14421354"><said direct="true">- E poi mi piace una bella pelle candida, con degli occhi neri, un bocchino dalle labbra rosee e dai dentini bianchi.</said></p>
<p n="ITLI14421355"><said direct="true">- Come Cecilia, dunque, oppose di nuovo il conte.</said></p>
<p n="ITLI14421356"><said direct="true">- È vero, la signorina ha tutto ciò, perchè è bella. E mi piacciono le ragazze dalla persona flessibile, che portano arditamente il capo sulle spalle, che danno a volta dei sorrisi, a volta delle scudisciate, che abbracciano e mordono, secondo....</said></p>
<p n="ITLI14421357"><said direct="true">- Fulmini e sangue, ma voi parlate di Cecilia, dottore?</said></p>
<p n="ITLI14421358"><said direct="true">- Mille scuse, signore, non faccio nessuna allusione diretta, non l'oserei; ma sono contento di sapere che le mie inclinazioni sono divise da una persona così elegante e d'un grado sì elevato.</said></p>
<p n="ITLI14421359"><said direct="true">- Ma c'è meglio di tutto ciò, don Bruto! Cecilia ha una dote. La regina Urraca, che l'ha veduta bambina e che le vuol bene, le farà dei bei regali il giorno delle sue nozze. La ragazza porterà inoltre con sè una bella clientela al dottore fortunato che la sposerà; forse un posto di medico o di chirurgo in qualche ospitale, il favore a corte e la mia protezione.</said></p>
<p n="ITLI14421360"><said direct="true">- Tutto ciò è molto bello, disse Bruto. Ma sposa forse un medico vostra figlia?</said></p>
<p n="ITLI14421361"><said direct="true">- C'è qualche cosa di simile sul tappeto, se quel medico ha buon naso e lo spirito abbastanza spregiudicato per passar oltre a certi inconvenienti e accettar gli altri doveri della sua posizione.</said></p>
<p n="ITLI14421362"><said direct="true">- Tutto questo sta nella dote della signora Cecilia, signor conte?</said></p>
<p n="ITLI14421363"><said direct="true">- Indispensabilmente.</said></p>
<p n="ITLI14421364"><said direct="true">- Suppongo che quel medico ha accettato!</said></p>
<p n="ITLI14421365"><said direct="true">- Non so, perchè non glie l'ho ancora domandato. È cosa del resto che esige riflessione. È un giovane di ventiquattr'anni, povero, senza appoggi, di una educazione incompleta, provinciale....</said></p>
<p n="ITLI14421366"><said direct="true">- Precisamente, come me.</said></p>
<p n="ITLI14421367"><said direct="true">- Sì, precisamente, colle stesse sucettibilità, gli stessi pudori, forse, lo stesso riserbo e che conosce quello che voi conoscete sulle condizioni in cui si trova la mia povera figlia.... Cosa credete che risponderà il vostro collega, dottore, quando gli farò comprendere che potrei accordargli la mano di Cecilia?</said></p>
<p n="ITLI14421368"><said direct="true">- Noi so veramente. Credo che vorrà conoscere tutto quello che si esige da lui per prezzo di un tal favore. Poichè io penso che non è per nulla che si offrono tutti questi vantaggi a questo uomo imperfetto, a meno che, fra i difetti della sua educazione, non abbia anche quello di sedurre le ragazze a sua insaputa.</said></p>
<p n="ITLI14421369"><said direct="true">- No, egli non ha nulla a rimproverarsi in questo disastro della mia famiglia. Dovrebbe, invece, concorrere egli a ripararlo.</said></p>
<p n="ITLI14421370"><said direct="true">- E ci consente? chiese vivamente il dottore.</said></p>
<p n="ITLI14421371"><said direct="true">- Ancora non ne so nulla. Ma voi al suo posto cosa fareste?</said></p>
<p n="ITLI14421372"><said direct="true">- Domanderei un giorno o due per riflettere. Non si prendono di tali determinazioni dopo pranzo, quando il sangue bolle e che il lato animalesco è padrone di casa.</said></p>
</sample>
</samples>