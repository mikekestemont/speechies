<?xml version="1.0" encoding="UTF-8"?>
<samples n="ITBI0726">
<sample><p n="ITBI0726122"><said direct="true">— Giulio! Smettila! Tu sai quel che ho nel cuore. È una spina grossa come il mio pollice.</said></p>
<p n="ITBI0726123"><said direct="true">— Lo so: sarà eguale alla mia.</said></p>
<p n="ITBI0726124"><said direct="false">Allora, Niccolò divenne affettuoso; la sua voce quasi supplichevole e dolce; e sarebbe stato capace di fargli anche le moine:</said></p>
<p n="ITBI0726125"><said direct="true">— Se non ci si volesse bene tra noi, vorrei doventare una bestia... un rospo!</said></p>
<p n="ITBI0726126"><said direct="false">Giulio lo guardò con tenerezza; ma il fratello gli disse:</said></p>
<p n="ITBI0726127"><said direct="true">— Non mi guardare!</said></p>
<p n="ITBI0726128"><said direct="true">— Quelle bambine hanno bisogno di vestiti da inverno.</said></p>
<p n="ITBI0726129"><said direct="true">— Glieli farai comprare. Subito! Per loro, faccio anche a meno delle scarpe! Di tutto! Mi lascio morire di fame!</said></p>
<p n="ITBI0726130"><said direct="false">Quando aveva di questi propositi, che gli duravano poco, si drizzava con tutta la persona; mandando in fuora il petto: camminando in su e in giù per la bottega, che allora per lui pareva troppo stretta. Egli era soddisfatto di se stesso e dava occhiate di orgoglio affettuoso; ansando come se avesse dovuto difendere precipitosamente le due nipoti. Pareva che non potesse star fermo mai più.</said></p>
<p n="ITBI0726131"><said direct="true">— Per noi, quelle bambine devono esser sacre. Non è vero?</said></p>
<p n="ITBI0726132"><said direct="true">— L'ho sempre detto anch'io.</said></p>
<p n="ITBI0726133"><said direct="true">— Ma Enrico... ti pare che Enrico sia del nostro sentimento?</said></p>
<p n="ITBI0726134"><said direct="true">— Diamine!</said></p>
<p n="ITBI0726135"><said direct="false">Ma Niccolò cambiò subito discorso:</said></p>
<p n="ITBI0726136"><said direct="true">— O quando torna con le frutta?</said></p>
<p n="ITBI0726137"><said direct="true">— Sono dieci minuti soli che è andato via!</said></p>
<p n="ITBI0726138"><said direct="false">E Giulio sbirciò il suo orologio.</said></p>
<p n="ITBI0726139"><said direct="true">— Io vado a casa, e vi aspetto là tutti e due. Vieni presto!</said></p>
<p n="ITBI0726140"><said direct="false">Ma Giulio, restato solo, si mise a preparare alcune fatture da riscuotere. Mentre scriveva, entrò, come faceva tutte le mattine, venendo dall'Archivio di Stato, un giovane francese, critico d'arte, stabilitosi a Siena per studiare certi pittori del quattrocento. Era vestito sempre bene; con i baffi biondi e un bastone con il pomo d'avorio cerchiato d'oro. Aveva gli occhi turchini, e i baffi parevano un peso sul sorriso.</said></p>
<p n="ITBI0726141"><said direct="true">— Buon giorno, signor Nisard.</said></p>
<p n="ITBI0726142"><said direct="true">— Buon giorno.</said></p>
<p n="ITBI0726143"><said direct="true">— Che mi dice di nuovo?</said></p>
<p n="ITBI0726144"><said direct="true">— Ho trovato una cosa molto importante su Matteo di Giovanni. Una cosa straordinaria! Una scoperta che farà effetto! Sono molto contento!</said></p>
<p n="ITBI0726145"><said direct="false">Giulio domandò:</said></p>
<p n="ITBI0726146"><said direct="true">— Si può sapere?</said></p>
<p n="ITBI0726147"><said direct="true">— Mi servirà per il libro che sto preparando!</said></p>
<p n="ITBI0726148"><said direct="true">— Allora non voglio essere indiscreto: non voglio che me la dica.</said></p>
<p n="ITBI0726149"><said direct="false">Il libraio aveva una specie di ammirazione per tutto ciò che facevano gli altri; e aveva piacere se glielo dicevano. Era perciò un buon amico, uno di quelli da confidenze. Gli pareva che gli altri, non compromessi come lui e i suoi fratelli, appartenessero a un mondo che per lui esisteva soltanto prima delle firme false. Ora si sentiva, sempre di più, costretto a subire anche le conseguenze morali della sua colpa. Non avrebbe ardito né meno di chiedere a un altro che gli si mostrasse pronto a stimarlo. Anzi, non voleva. Si schermiva, doventava timido; faceva in modo che gli altri non gli dessero mai nulla dei loro sentimenti; perché non voleva ingannarli.</said></p>
<p n="ITBI0726150"><said direct="false">Giudicatosi da sé, accettava soltanto la consapevolezza dei fratelli. Perciò il suo sorriso restava sempre impacciato e riservato; e quelle erano le occasioni della sua tristezza. Niccolò non voleva amicizie e lo rimproverava tutte le volte che era stato affabile con qualcuno. Gli diceva:</said></p>
<p n="ITBI0726151"><said direct="true">— Tu sai che tra noi e gli altri c'è una cosa, che nessuno ci perdonerà. Anche noi, perciò, con gli altri non dobbiamo avere tenerezze.</said></p>
<p n="ITBI0726152"><said direct="false">Giulio ascoltava il Nisard, con le mani nelle tasche della giubba, senza alzare gli occhi, come un povero riesce ad essere più contento se sta insieme qualche mezz'ora con un ricco. Non avrebbe voluto né meno che il Nisard gli desse la mano!</said></p>
<p n="ITBI0726153"><said direct="false">Quel giorno il Nisard, pensando che a Siena spendevano pochi denari per comprare i libri, gli chiese per dirne male con lui:</said></p>
<p n="ITBI0726154"><said direct="true">— Va bene la bottega?</said></p>
<p n="ITBI0726155"><said direct="false">Giulio scosse la testa; e, poi, disse:</said></p>
<p n="ITBI0726156"><said direct="true">— Non so come facciamo a andare avanti!</said></p>
<p n="ITBI0726157"><said direct="false">E, allora, il piacere sentito ascoltando il Nisard, lo fece soffrire. Gli pareva una grande ingiustizia e una privazione acuta che egli non potesse come lui lavorare, senza imbarazzi, a qualche cosa. Gli venivano in mente parecchi progetti, e vi rinunciava a pena li aveva pensati; sebbene, qualche volta, gliene restasse il ricordo nel suo amor proprio. Il Nisard gli disse:</said></p>
<p n="ITBI0726158"><said direct="true">— Per fortuna ella ha guadagnato in altri tempi, e ora ha i denari per vivere!</said></p>
<p n="ITBI0726159"><said direct="false">Giulio restò un poco perplesso, e poi rispose:</said></p>
<p n="ITBI0726160"><said direct="true">— Già: è una fortuna da vero! Ma io non me ne voglio preoccupare! Sarà quel che Dio vorrà.</said></p>
<p n="ITBI0726161"><said direct="false">Il Nisard, credendo che esagerasse per spilorceria e per grettezza, si mise a ridere. Giulio socchiuse gli occhi, e seguitò:</said></p>
<p n="ITBI0726162"><said direct="true">— Lei non mi crede.</said></p>
<p n="ITBI0726163"><said direct="true">— Ma, signor Giulio, vuol darmi ad intendere....</said></p>
<p n="ITBI0726164"><said direct="true">— Io non dico mai bugie: cioè, non vorrei mai dirle!</said></p>
<p n="ITBI0726165"><said direct="false">E restò soprapensiero. Il Nisard lo guardava in viso, come se avesse capito lo scherzo; e gli domandò:</said></p>
<p n="ITBI0726166"><said direct="true">— Crede che io vada a raccontarlo all'agente delle tasse, perché gliele cresca?</said></p>
<p n="ITBI0726167"><said direct="false">In quel mentre, aprì la porta Enrico, senza richiuderla; tenendo con ambedue le braccia tutte le frutta comprate. Egli disse, allegro:</said></p>
<p n="ITBI0726168"><said direct="true">— Ora, ci manca il gorgonzola! Non inventerete che io penso prima a me e poi a voi! Dite sempre che io sono un egoista!</said></p>
<p n="ITBI0726169"><said direct="false">Il Nisard si divertiva a vedere come Giulio era restato male e imbarazzato. Ma Giulio esclamò:</said></p>
<p n="ITBI0726170"><said direct="true">— Le pere sono belle da vero!</said></p>
<p n="ITBI0726171"><said direct="false">Enrico chiese:</said></p>
<p n="ITBI0726172"><said direct="true">— Posso andare a casa? C'è altro da comprare?</said></p>
<p n="ITBI0726173"><said direct="false">Il fratello gli accennò la porta, e quegli escì.</said></p>
<p n="ITBI0726174"><said direct="false">Enrico, quando aveva comprato qualche cosa, non salutava né meno: doventava più arrogante e rispondeva male.</said></p>
<p n="ITBI0726175"><said direct="false">Allora Giulio disse:</said></p>
<p n="ITBI0726176"><said direct="true">— La tavola bene apparecchiata è una nostra debolezza. Siamo tutti eguali: anche la mia cognata, Modesta, l'abbiamo avvezzata male.</said></p>
<p n="ITBI0726177"><said direct="false">Egli ora era impaziente di essere a casa; perché non lo avrebbero aspettato; e sapeva che i primi sceglievano sempre i bocconi più buoni. Se non ci fosse stato il Nisard, avrebbe chiuso subito la bottega; quantunque un signore gli avesse detto che sarebbe passato a comprare alcuni libri. Egli, pentito, soffriva anche di essersi impegnato ad aspettarlo; e, perciò, si dolse:</said></p>
<p n="ITBI0726178"><said direct="true">— Non capisco come si possano buttar via i denari per comprare la carta stampata! Io sto qui dentro, sacrificato tutto il giorno; non vedo mai di che colore è il cielo; m'è venuto a noia perfino a toccarli, i libri! Bella cosa sarebbe mandarli tutti al macero!</said></p>
<p n="ITBI0726179"><said direct="true">— Ma lei è così intelligente, e parla sul serio a questo modo?</said></p>
<p n="ITBI0726180"><said direct="true">— Sono stato intelligente. Ora, è finita. Ho quarant'anni, e mi sembra di averne ottanta o cento. Lei non mi crede né meno ora!</said></p>
<p n="ITBI0726181"><said direct="false">Il Nisard allargò le braccia; e, sorridendo, disse che si rassegnava a credergli. Ma Giulio cercava di ricordarsi se avevano comprato il parmigiano da grattare su i maccheroni; e, dentro di sé, diceva: “Chi sa come resta male Niccolò quando sente che non è di quello come piace a noi!”. E gli pareva di vedere il fratello che se la prendeva con la moglie; senza smettere più, per tutto il pranzo. Era capace di alzarsi da tavola, quando aveva finito di mangiare, e di escire senza voler parlare più alla moglie fino al giorno dopo; mentre le nipoti, Chiarina e Lola, ci ridevano; ed Enrico diceva che era una sconvenienza da pazzo. Queste cose deliziavano Giulio; che si fermò nel mezzo di bottega, con il viso ubriaco di godimento.</said></p>
<p n="ITBI0726182"><said direct="false">Ad un tratto, si sentirono suoni di parecchie campane insieme. Era mezzogiorno. Giulio, per esserne più sicuro, escì nella strada, ascoltando. L'orologio municipale batteva le ore, con una cadenza placida; e anche San Cristoforo, la chiesa più vicina alla libreria, in Piazza Tolomei, si dette a suonare. La gente era meno rada, e cominciavano a passare gli impiegati. Allora, egli disse, con dolcezza:</said></p>
<p n="ITBI0726183"><said direct="true">— Posso chiudere!</said></p>
<p n="ITBI0726184"><said direct="false">Il Nisard, che doveva andare alla villa presa in affitto fuor di Porta Camollia, lo salutò frettolosamente.</said></p>
<p n="ITBI0726185"><said direct="false">Dopo cinque minuti, l'orologio replicò le ore; e a Giulio parve che rispondessero proprio a lui, e fossero saporite e allegre come una leccornia.</said></p>
<p n="ITBI0726186"><said direct="false">Dopo mangiato, Niccolò era sempre disposto all'allegria, ma così volubilmente che ingiuriava chiunque gli diceva una parola più di quelle che volesse ascoltare.</said></p>
<p n="ITBI0726187"><said direct="false">Giulio, invece, durante tutto il chilo, faceva ripetizione alle nipoti; ed Enrico andava a dormire per un paio d'ore. Niccolò disse:</said></p>
<p n="ITBI0726188"><said direct="true">— Non mi parlate, perché vado in bestia! Mi fate rodere dalla rabbia! Mi sentivo così allegro, invece! Lasciatemi: sto bene so lo, a parlare con me stesso. Io solo m'intendo!</said></p>
<p n="ITBI0726189"><said direct="false">Poi escì, camminando lentamente e strenfiando; quasi sudando, benché fosse d'ottobre. Gli era venuta la gotta, come agli altri fratelli; e, da quanto aveva impippiato, moveva a pena le gambe.</said></p>
<p n="ITBI0726190"><said direct="false">Per la strada, fingeva di fare il viso da ridere; e se qualcuno, allora, si preparava a fargli altrettanto, egli lesto si scansava e mostravasi arcigno; quasi offeso.</said></p>
<p n="ITBI0726191"><said direct="false">Tornato dalla passeggiata alla Lizza, che gli bastava per fumare tutto il sigaro, trovò in bottega un suo amico, Vittorio Corsali, che era agente d'una compagnia d'assicurazioni.</said></p>
<p n="ITBI0726192"><said direct="true">— Oh, oggi, non voglio discorrere troppo! Mi fa fatica!</said></p>
<p n="ITBI0726193"><said direct="true">— Non so come faccio a darti fastidio se non ho aperto bocca da quando sei venuto!</said></p>
<p n="ITBI0726194"><said direct="true">— Non importa! A me le persone danno fastidio anche se stanno zitte!</said></p>
<p n="ITBI0726195"><said direct="true">— Ma io, come dicevo a tuo fratello Giulio, ero venuto per proporti un buon affare!</said></p>
<p n="ITBI0726196"><said direct="true">— Non ho voglia di affari! Parlane con lui. Ma quando non ci sono io, perché oggi non posso sopportare né meno una mosca che vola.</said></p>
<p n="ITBI0726197"><said direct="false">E si mise a ridere, come per fare una bravata da smargiasso. Era un riso violento, sensuale e acre. Il Corsali disse a Giulio:</said></p>
<p n="ITBI0726198"><said direct="true">— Aspetterò che gli passi!</said></p>
<p n="ITBI0726199"><said direct="false">Niccolò, allora, fu preso dal furore:</said></p>
<p n="ITBI0726200"><said direct="true">— E io ti dico che non devi parlarmi! Hai capito? Io ti prendo per il collo, e ti metto fuori di bottega!</said></p>
<p n="ITBI0726201"><said direct="false">Egli respirava forte, mordendosi le mani.</said></p>
<p n="ITBI0726202"><said direct="false">Il Corsali, che era per aversene a male, quantunque Giulio gli facesse cenno che non lo prendesse sul serio, allungò un passo verso la porta, per andarsene.</said></p>
<p n="ITBI0726203"><said direct="false">Niccolò gli fece, a pena voltato, una risata così spontanea e gioconda, che quegli restò stupefatto.</said></p>
<p n="ITBI0726204"><said direct="true">— Non ti eri accorto che celiavo?</said></p>
<p n="ITBI0726205"><said direct="true">— Non è questo il modo di trattare gli amici.</said></p>
<p n="ITBI0726206"><said direct="false">Ma Niccolò non voleva sentirselo dire; e ridoventò minaccioso e provocante.</said></p>
<p n="ITBI0726207"><said direct="false">Vittorio Corsali era magro, senza capelli e i baffi bianchi. Quando parlava, gli si vedevano i denti; e tutta la testa pareva, all'incirca, un cranio di volpe. Giulio domandò al fratello:</said></p>
<p n="ITBI0726208"><said direct="true">— Quando è che ti senti disposto ad ascoltarlo? Ci farai il piacere di dircelo.</said></p>
<p n="ITBI0726209"><said direct="true">— Tutte le volte che vuoi, meno che oggi.</said></p>
<p n="ITBI0726210"><said direct="true">— Ma domani io vado con il calesse a Radicondoli, per affari della mia compagnia d'assicurazioni. E là, dal piovano, ho visto un crocifisso d'argento....</said></p>
<p n="ITBI0726211"><said direct="false">Niccolò, che cominciava ad ascoltare, si volse con veemenza:</said></p>
<p n="ITBI0726212"><said direct="true">— Lo vende?</said></p>
<p n="ITBI0726213"><said direct="true">— È quello che volevo dirti!</said></p>
<p n="ITBI0726214"><said direct="false">Niccolò pareva adirato e come se avesse da leticare:</said></p>
<p n="ITBI0726215"><said direct="true">— Sei sicuro che mi piacerà?</said></p>
<p n="ITBI0726216"><said direct="true">— Io credo.</said></p>
<p n="ITBI0726217"><said direct="true">— Tu non capisci niente: non mi fido.</said></p>
<p n="ITBI0726218"><said direct="true">— Lo so che tu mi ritieni uno sciocco!</said></p>
<p n="ITBI0726219"><said direct="false">Giulio chiese:</said></p>
<p n="ITBI0726220"><said direct="true">— Quanto pretende? È avaro?</said></p>
<p n="ITBI0726221"><said direct="true">— Ci vogliono, a quel che ho capito, due fogli da cento.</said></p>
<p n="ITBI0726222"><said direct="false">Niccolò fremeva:</said></p>
<p n="ITBI0726223"><said direct="true">— Digli al prete che se lo ficchi in gola! Non fa per me. Io compro da quelli che non sanno vendere. Se capita nella libreria, lo prendo a pedate. Diglielo! Dio ne guardi, se mi viene a cercare!</said></p>
<p n="ITBI0726224"><said direct="false">E spalancò la bocca, come se avesse voluto morderlo. Poi, sorridendo, si racchetò. Si mise disteso su la sedia, guardando ora il fratello e ora l'amico, con gli occhi luccicanti di godimento; stimolandoli a ridere. Aveva in tutto il viso una ilarità così piacevole, che anche gli altri la sentirono subito. Ma quando Niccolò li vide così cambiarsi, disse con rammarico afflitto e brusco:</said></p>
<p n="ITBI0726225"><said direct="true">— Non mi parlate!</said></p>
<p n="ITBI0726226"><said direct="false">Poi, come se il Corsali non ci fosse, si mise a parlare con il fratello:</said></p>
<p n="ITBI0726227"><said direct="true">— Hai mandato quelle fatture?</said></p>
<p n="ITBI0726228"><said direct="true">— Devo metterle dentro le buste.</said></p>
<p n="ITBI0726229"><said direct="true">— O che aspetti?</said></p>
<p n="ITBI0726230"><said direct="true">— In giornata ci penserò.</said></p>
<p n="ITBI0726231"><said direct="true">— Hai segnato bene tutto?</said></p>
<p n="ITBI0726232"><said direct="true">— Ho ricopiato dal libro.</said></p>
<p n="ITBI0726233"><said direct="true">— Con le date?</said></p>
<p n="ITBI0726234"><said direct="true">— Con le date.</said></p>
<p n="ITBI0726235"><said direct="true">— Vorrei sapere perché non pagano!</said></p>
<p n="ITBI0726236"><said direct="true">— I signori vogliono fare il loro comodo.</said></p>
<p n="ITBI0726237"><said direct="false">Niccolò picchiò con l'anello del mignolo su la cassapanca; poi, disse, sbadigliando:</said></p>
<p n="ITBI0726238"><said direct="true">— Mi duole la testa: m'ha fatto male quell'intingolo troppo impepato.</said></p>
<p n="ITBI0726239"><said direct="true">— Sei tu che lo vuoi così!</said></p>
<p n="ITBI0726240"><said direct="true">— Stasera, c'è il pollo?</said></p>
<p n="ITBI0726241"><said direct="true">— Credo.</said></p>
<p n="ITBI0726242"><said direct="true">— Se no, vado a mangiare a qualche trattoria.</said></p>
<p n="ITBI0726243"><said direct="true">— Ci puoi andare: nessuno te lo proibisce. Non è la prima volta.</said></p>
<p n="ITBI0726244"><said direct="true">— E tu che mangi, Vittorio?</said></p>
<p n="ITBI0726245"><said direct="true">— Io? Io mangio quel che trovo: minestra magari come la broscia, lesso, e poi, se c'è, un cirindello di cacio quanto basterebbe per metterlo nella trappola a un topo.</said></p>
<p n="ITBI0726246"><said direct="false">Niccolò fece una risata, e disse:</said></p>
<p n="ITBI0726247"><said direct="true">— Io vorrei trovarmi la tacchina; per domani. Ci credi che il lesso io non lo potrei né meno mettere in bocca per biascicarlo?</said></p>
<p n="ITBI0726248"><said direct="false">Egli era gaio e festoso; e si mise a raccontare una delle sue barzellette. Ne sapeva sempre nuove; e allora rideva anche con lo stomaco, sussultando:</said></p>
<p n="ITBI0726249"><said direct="true">— Questa è bella da vero! Trovatene un altro che le scovi come me!</said></p>
<p n="ITBI0726250"><said direct="false">Anche Giulio rideva, ma a gola chiusa. Niccolò seguitò:</said></p>
<p n="ITBI0726251"><said direct="true">— Dio, come rido! Mi vengono perfino le lacrime agli occhi! Mi fa perfino male! Stanotte, la mia moglie s'è destata e m'ha detto: o che hai da ridere? Perché mi ricordavo sognando di quella che dissi l'altro giorno. Ripetila anche a lui, Giulio! Le mie facezie bisognerebbe stamparle.</said></p>
<p n="ITBI0726252"><said direct="false">Ma divenne serio, perché Enrico entrava in bottega. Era ancora assonnato e intontito; camminava tutto dinoccolato e cozzò nel banco dov'era lo scaffale dei libri.</said></p>
<p n="ITBI0726253"><said direct="true">— Oh, non ci vedo! Ho dormito male: c'era, sotto le finestre, il marmista che faceva un chiasso, con certi tonfi! Quando si sa che c'è uno a dormire, dovrebbero avere più riguardo! Pareva che facesse a posta! Vorrei sapere che bisogno avesse di sbatacchiare!</said></p>
<p n="ITBI0726254"><said direct="true">— Gli sarà arrivato il marmo!</said></p>
<p n="ITBI0726255"><said direct="true">— Eh, ma si tratta di educazione! Non ci sta mica lui solo nella casa! Che m'importa del suo marmo? Sarebbe lo stesso che importasse a me delle sue corna! La moglie glie le fa tutti i giorni. Lo dicono!</said></p>
<p n="ITBI0726256"><said direct="true">— E a lui che importava se tu volevi dormire?</said></p>
<p n="ITBI0726257"><said direct="true">— Che discorsi mi fate? Dei due, domandiamolo a chi volete, la ragione l'ho io. Io ci scommetto quel che volete: qualunque gentiluomo darebbe ragione a me. Perché, se io dormo, lui può lavorare lo stesso; mentre io mi son dovuto destare. Quando sono sceso, volevo leticarci. Ma, un'altra volta, non starò zitto. Sono troppo buono! E tu perché ti sei succhiata tutta la bottiglia del cognacche?</said></p>
<p n="ITBI0726258"><said direct="false">Niccolò rispose:</said></p>
<p n="ITBI0726259"><said direct="true">— Compratene una per te.</said></p>
<p n="ITBI0726260"><said direct="true">— Certo! Da qui in avanti, farò così! Anche se tra fratelli ci si tratta a questo modo! Io credevo di trovarcene almeno un bicchierino!</said></p>
<p n="ITBI0726261"><said direct="true">— E hai bevuto l'acqua?</said></p>
<p n="ITBI0726262"><said direct="true">— L'acqua? Vorrei mi schizzassero via gli occhi, se io ne ho messo mai in bocca una gocciola. Con quella mi ci netto il codrione.</said></p>
<p n="ITBI0726263"><said direct="false">Egli, quando s'arrabbiava, aveva la voce di cattivo; e seguitò:</said></p>
<p n="ITBI0726264"><said direct="true">— Me lo dite per offendermi; ma io so tenervi al posto! Perché mi avete domandato se ho bevuto l'acqua? O che tra fratelli non ci si deve portare rispetto? Non è vero, Vittorio? Se me lo ripetono un'altra volta, questiono per da vero. Perché io sono permaloso. E, poi, per le cose giuste!</said></p>
<p n="ITBI0726265"><said direct="false">Niccolò gli chiese:</said></p>
<p n="ITBI0726266"><said direct="true">— Perché non vai nella tua legatoria?</said></p>
<p n="ITBI0726267"><said direct="true">— Io faccio il mio comodo. Ne ho diritto quanto te. I libri non si rilegano mica con la mia pelle! Se avete voglia di questionare, io sono sempre pronto; anche se siete in due contro di me.</said></p>
<p n="ITBI0726268"><said direct="false">Giulio lo guardò meravigliato e rispose:</said></p>
<p n="ITBI0726269"><said direct="true">— Mi sembra che noi ti lasciamo spifferare tutto quel che vuoi.</said></p>
<p n="ITBI0726270"><said direct="true">— Per forza! Ho ragione!</said></p>
<p n="ITBI0726271"><said direct="true">— Io non ti dico di no.</said></p>
<p n="ITBI0726272"><said direct="true">— E, allora, perché volete insistere?</said></p>
<p n="ITBI0726273"><said direct="true">— Ti dico che io non ho nessuna voglia di alzare la voce.</said></p>
<p n="ITBI0726274"><said direct="true">— Tu, no; ma Niccolò, sì.</said></p>
<p n="ITBI0726275"><said direct="false">Allora, Niccolò disse a Giulio:</said></p>
<p n="ITBI0726276"><said direct="true">— Consiglialo che se ne vada!</said></p>
<p n="ITBI0726277"><said direct="false">E prese in mano un vaso antico.</said></p>
<p n="ITBI0726278"><said direct="true">— E tu, per rompermi la testa, sciuperesti codesto vaso? Io adopro le mani! Fagli posare il vaso! Non mica perché io abbia paura, ma perché la roba di bottega la deve tenere di conto! È d'una terraglia che si scheggia a guardarla. E, poi, badate com'ha ammaccato con i piedi la cassapanca! Sei un lezzone e uno sciupone.</said></p>
<p n="ITBI0726279"><said direct="false">Vittorio, che aveva voglia di ridere, disse:</said></p>
<p n="ITBI0726280"><said direct="true">— Fatemi il piacere di smettere, tutti e due. È una vergogna, tra fratelli. O non vi volete bene?</said></p>
<p n="ITBI0726281"><said direct="false">Enrico rispose:</said></p>
<p n="ITBI0726282"><said direct="true">— Lui no: mi farebbe a pezzetti se potesse!</said></p>
<p n="ITBI0726283"><said direct="false">Giulio disse:</said></p>
<p n="ITBI0726284"><said direct="true">— Non è vero!</said></p>
<p n="ITBI0726285"><said direct="true">— Tu lo scusi sempre, ma è così. Fagli posare il vaso. Non vuol dare mica retta! Non lo vuoi posare? Me ne vado io! Accidenti a quando sono venuto!</said></p>
<p n="ITBI0726286"><said direct="false">Dette un'occhiata stizzosa anche allo scaffale dei libri, ed escì.</said></p>
<p n="ITBI0726287"><said direct="false">Allora, Niccolò disse:</said></p>
<p n="ITBI0726288"><said direct="true">— Bisogna metterci riparo! Deve smettere!</said></p>
<p n="ITBI0726289"><said direct="true">— Ma sei anche tu che non lo sai prendere!</said></p>
<p n="ITBI0726290"><said direct="true">— Io vorrei che morisse.</said></p>
<p n="ITBI0726291"><said direct="false">Il Corsali chiese:</said></p>
<p n="ITBI0726292"><said direct="true">— E perché?</said></p>
<p n="ITBI0726293"><said direct="true">— Il perché lo so io! Non mi fate parlare! Se fossimo io e Giulio soli, le cose non ci andrebbero come ci vanno! È tanto tempo che desidero d'essere io e Giulio soltanto!</said></p>
<p n="ITBI0726294"><said direct="true">— Ma ormai, c'e anche lui; ed è bene che ci resti fino a quando....</said></p>
<p n="ITBI0726295"><said direct="false">Il Corsali non capì a che alludesse; ma Niccolò gli tagliò lo stesso le parole, tremando tutto:</said></p>
<p n="ITBI0726296"><said direct="true">— Zitto!</said></p>
<p n="ITBI0726297"><said direct="false">Giulio capì che poteva commettere un'imprudenza. E il Corsali, accortosene, disse perché fossero tranquilli:</said></p>
<p n="ITBI0726298"><said direct="true">— I fatti vostri non li voglio conoscere. Io vengo qui da amico; e potete essere sicuri che non sono né un pettegolo né un maligno.</said></p>
<p n="ITBI0726299"><said direct="false">Giulio, allora, si riprese:</said></p>
<p n="ITBI0726300"><said direct="true">— È Niccolò che fa immaginare non si sa che; con le sue gaglioffate.</said></p>
<p n="ITBI0726301"><said direct="false">Niccolò, picchiando le ginocchia insieme, esclamò:</said></p>
<p n="ITBI0726302"><said direct="true">— Zitto, ti dico!</said></p>
<p n="ITBI0726303"><said direct="true">— Che cosa ho detto?</said></p>
<p n="ITBI0726304"><said direct="true">— Zitto, zitto!</said></p>
<p n="ITBI0726305"><said direct="false">E si turò la bocca con una mano.</said></p>
<p n="ITBI0726306"><said direct="false">Il Corsali s'era incuriosito, ma ormai capì che di più non avrebbero sciorinato.</said></p>
<p n="ITBI0726307"><said direct="true">— Se avete paura di me, io vi lascio.</said></p>
<p n="ITBI0726308"><said direct="false">Niccolò gli gridò:</said></p>
<p n="ITBI0726309"><said direct="true">— No: voglio che tu resti!</said></p>
<p n="ITBI0726310"><said direct="false">Giulio arrossiva come una giovinetta imbarazzata. Il Corsali disse:</said></p>
<p n="ITBI0726311"><said direct="true">— Pochi minuti fa, eravate così allegri!</said></p>
<p n="ITBI0726312"><said direct="false">Niccolò gli gridò più forte:</said></p>
<p n="ITBI0726313"><said direct="true">— Io allegro? Questa è la più grande calunnia che mi si possa inventare! Io non rido mai! Mai, hai capito?</said></p>
<p n="ITBI0726314"><said direct="true">— Perché non te ne ricordi!</said></p>
<p n="ITBI0726315"><said direct="true">— Basta! Basta! Basta! Se lo dico io che non rido!</said></p>
<p n="ITBI0726316"><said direct="false">Giulio fece cenno al Corsali che se ne andasse. E, quando se ne fu andato, Niccolò si mise a singhiozzare.</said></p>
<p n="ITBI0726317"><said direct="true">— E, ora, perché piangi?</said></p>
<p n="ITBI0726318"><said direct="true">— Non ne posso più!</said></p>
<p n="ITBI0726319"><said direct="false">Allora anche Giulio, che lo guardava, in piedi, da dietro la scrivania, sentì gli occhi empirsi di lacrime bollenti; che lo accecavano.</said></p>
<p n="ITBI0726320"><said direct="false">E non ebbero il coraggio di guardarsi ancora.</said></p>
<p n="ITBI0726321"><said direct="false">Il cavaliere Orazio Nicchioli, assessore comunale e capo di parecchie congregazioni di carità, era sicuro di trovare sempre la stessa accoglienza deferente. Entrava con un'aria di bonarietà affettuosa, procurando di non far sentire che egli si considerava il padrone della libreria; e voleva bene da vero a tutti e tre i fratelli.</said></p>
<p n="ITBI0726322"><said direct="false">Aveva una bocca da bambino, e l'arricciava sempre. Guardava, abbassando la testa, da sopra le lenti.</said></p>
<p n="ITBI0726323"><said direct="false">Il giorno dopo che i due fratelli avevano pianto, domandò sottovoce a Giulio perché non sentisse Niccolò:</said></p>
<p n="ITBI0726324"><said direct="true">— Come vanno le cose?</said></p>
<p n="ITBI0726325"><said direct="false">Giulio arrossì, e gli rispose:</said></p>
<p n="ITBI0726326"><said direct="true">— Non cambiano.</said></p>
<p n="ITBI0726327"><said direct="true">— Ma... niente di peggio?</said></p>
<p n="ITBI0726328"><said direct="true">— No, no!</said></p>
<p n="ITBI0726329"><said direct="false">Niccolò aspettava che gli rivolgesse per primo la parola, e con lui era quasi umile. Gli chiese:</said></p>
<p n="ITBI0726330"><said direct="true">— A me non parla?</said></p>
<p n="ITBI0726331"><said direct="true">— Perché dovrei fare una differenza tra lei e Giulio? Lei se ne sta sempre rincantucciato in codesta sedia! Povero signor Niccolò!</said></p>
<p n="ITBI0726332"><said direct="true">— Qui ci sto meglio che in tutti gli altri posti.</said></p>
<p n="ITBI0726333"><said direct="false">Quasi involontariamente, gli venne da scherzare anche con lui; ma sorrise e basta. Giulio, invece, si sentiva un poco sconvolto; e doveva stare attento di non perdere la testa. Sarebbe andato via volentieri per fare a meno di parlargli; come quando trovava il pretesto magari d'andare a comprarsi un francobollo, ed esciva trattenendosi fuori più che poteva. O come Enrico che fingeva d'avere un sacco di faccende, svignandosela subito; sebbene Niccolò non gliela perdonasse.</said></p>
<p n="ITBI0726334"><said direct="false">Ma il Nicchioli doventava, qualche volta, così affettuoso che essi non sapevano più che contegno tenere. E Niccolò disse:</said></p>
<p n="ITBI0726335"><said direct="true">— Giulio, dàgli una sedia!</said></p>
<p n="ITBI0726336"><said direct="true">— La prendo da me.</said></p>
<p n="ITBI0726337"><said direct="true">— Non ci mancherebbe altro! Piuttosto, le do la mia.</said></p>
<p n="ITBI0726338"><said direct="false">Ma nondimeno non si alzò; seguitando a dire:</said></p>
<p n="ITBI0726339"><said direct="true">— Siccome lei ci fa sempre il piacere di venirci a trovare, sia tanto buono di trattenersi quanto vuole.</said></p>
<p n="ITBI0726340"><said direct="false">Il cavaliere, allora, s'intenerì; ed essi, avvedendosene, cercarono di dirgli cose gradite:</said></p>
<p n="ITBI0726341"><said direct="true">— Come sta sua moglie?</said></p>
<p n="ITBI0726342"><said direct="true">— Sta bene; grazie.</said></p>
<p n="ITBI0726343"><said direct="true">— E il bambino?</said></p>
<p n="ITBI0726344"><said direct="true">— Ingrassa sempre più.</said></p>
<p n="ITBI0726345"><said direct="true">— Che bel bambino!</said></p>
<p n="ITBI0726346"><said direct="false">Il cavaliere n'era tanto orgoglioso che non trovava né meno più le parole per lodarlo a modo suo:</said></p>
<p n="ITBI0726347"><said direct="true">— È... veramente... un prodigio! Bello... forte... Come devo dire?.. Robusto... ben fatto... i piedini... le manine... Intelligente!. Capisce più di noi!. Basta fargli... psi... psi... si volta subito... E ha quattordici mesi precisi... L'ha compiuti tre giorni fa... È la mia consolazione!..</said></p>
<p n="ITBI0726348"><said direct="false">Niccolò cominciava ad aver voglia di ridere, ma fece finta di starnutire.</said></p>
<p n="ITBI0726349"><said direct="false">Il cavaliere disse a Giulio:</said></p>
<p n="ITBI0726350"><said direct="true">— Venga con me: facciamo una passeggiata insieme. Così, ne parliamo un poco!</said></p>
<p n="ITBI0726351"><said direct="false">Giulio, non potendo rifiutare, si mise il tubino e rispose:</said></p>
<p n="ITBI0726352"><said direct="true">— Vengo subito!</said></p>
<p n="ITBI0726353"><said direct="true">— Io parlo volentieri soltanto di lui. Per me, al mondo non c'è altro.</said></p>
<p n="ITBI0726354"><said direct="false">Niccolò gli faceva cenno di sì con la testa.</said></p>
<p n="ITBI0726355"><said direct="false">Andarono fino a Porta Camollia e poi in Pescaia, per rientrare in città da Fontebranda. La strada di Pescaia cala girando sotto una poggiaia dirupata e sterposa, sempre più alta; e Siena si ritira e si nasconde sempre di più dietro ad essa. La campagna, a destra, divalla dentro un collineto lunghissimo e avvignato. Al Madonnino Scapato, si scopre soltanto San Domenico; massiccio e rosso, su un rialzo che sporge. Il cielo era tinto di una nebbiolina rosea; e il Monistero, su un'altura più ritta e più lontana, pareva dello stesso rosso, con due cipressi accanto; scuricci e acuminati. Un torrente affossato, strosciando giù per le gorate, veniva dalla sua collina fino alla strada, tra un arruffio tremolante di pioppi storti e arrembati; impolloniti. Accanto ai pioppi, c'era l'erba di un verde così forte e fresco che il Nicchioli smise di parlare del suo bambino, per dire a Giulio:</said></p>
<p n="ITBI0726356"><said direct="true">— Questi campi li baratterei volentieri con i miei di Monteriggioni.</said></p>
<p n="ITBI0726357"><said direct="false">Ma si riprese subito, e non dette tempo al libraio di rispondere. Egli aveva raccontato, benché non fosse la prima volta, quanti medici avevano assistito la sua moglie partoriente; tutto quel che era accaduto, con i pericoli ed i rimedii. Poi, quante balie aveva dovuto provare, prima di azzeccarne una che avesse latte sufficiente. Ora, era giunto all'infiammazione delle gengive per i denti che cominciavano a spuntare. Cavò di tasca un libretto foderato di cartone bianco, con i margini dorati; e disse:</said></p>
<p n="ITBI0726358"><said direct="true">— Vede: io, per non dimenticare niente, segno tutto qui. Il bambino non piange mai... né meno la notte... ma quando lo sentimmo piangere... mia moglie, sensibile e nervosa com'è... si allarmò subito... perché a nessuno dei due era venuto in mente che poteva trattarsi dei denti... mandammo, immediatamente, le dico immediatamente, a chiamare il medico di casa... che, per dire la verità, a suo onore... venne subito... in carrozza... È uno dei pochi medici scrupolosi, dei quali ci si possa fidare.... Io non ne chiamerei mai un altro... Badi, m'ero scordato di dirle... che il bambino aveva la febbre... In casa avevamo già perso la testa... chi correva di qua... chi di là... Era venuta anche la mia suocera, che voleva mettere le mignatte.. Ma io non volli... sebbene sia un rimedio che non mi dispiaccia... Mia moglie piangeva... Le lascio immaginare tutto il rimanente!..</said></p>
<p n="ITBI0726359"><said direct="false">E siccome egli temeva che Giulio si distraesse, lo costringeva sempre a guardarlo negli occhi come faceva lui.</said></p>
<p n="ITBI0726360"><said direct="false">Quando tornarono alla libreria, Giulio non ne poteva più. E il cavaliere disse a Niccolò:</said></p>
<p n="ITBI0726361"><said direct="true">— Abbiamo fatto una magnifica passeggiata. Lo domandi a suo fratello.</said></p>
<p n="ITBI0726362"><said direct="true">— Lo credo; se me lo dice lei!</said></p>
<p n="ITBI0726363"><said direct="true">— Ma ne faremo, presto, un'altra! E verrà lei con me, Niccolò!</said></p>
<p n="ITBI0726364"><said direct="true">— Io a piedi non posso camminare.</said></p>
<p n="ITBI0726365"><said direct="true">— E perché? Se cammino perfino io!</said></p>
<p n="ITBI0726366"><said direct="false">Giulio disse:</said></p>
<p n="ITBI0726367"><said direct="true">— Noi abbiamo tutti e tre la gotta, come lei sa!</said></p>
<p n="ITBI0726368"><said direct="true">— È una cosa che fa vergogna. Mi permettano di dirlo francamente... Ah, se l'avessi io....</said></p>
<p n="ITBI0726369"><said direct="true">— Che cosa farebbe?</said></p>
<p n="ITBI0726370"><said direct="false">Ma il cavaliere non seppe quel che rispondere; e restò male, a pensarci. Dopo cinque minuti, riprese:</said></p>
<p n="ITBI0726371"><said direct="true">— Se l'avessi io... vorrei guarire! Ah, non potrei sopportarla!</said></p>
<p n="ITBI0726372"><said direct="false">E fissò in viso i due fratelli; che si affrettarono a farsi vedere convinti.</said></p>
<p n="ITBI0726373"><said direct="false">Ma Giulio aveva paura che il Nicchioli volesse farli parlare parecchio per conoscere meglio il loro animo. E, siccome si riteneva più colpevole degli altri, gli pareva che il Nicchioli già sospettasse. E tutte le volte che egli entrava in bottega, si sentiva già perso e chiudeva gli occhi. Anche Niccolò aveva paura, ma cercava di pensare ad altro; perché lo pigliava una specie d'immobilità. E, allora, sbagliava anche a rispondere; come se fosse stato sordo e non capisse. Gli saliva il sangue alla testa; e, se il cavaliere si tratteneva molto, stava male tutta la giornata.</said></p>
<p n="ITBI0726374"><said direct="false">Giulio, a lungo andare, aveva perso la salute; e dimagrava; benché, ormai, il suo carattere non potesse più cambiarsi. Una volta era stato di modi distinti, quasi signorili; ed ora si rassegnava male a portare sempre lo stesso vestito blu; lustro e magagnato.</said></p>
<p n="ITBI0726375"><said direct="false">Il Nicchioli li ammonì:</said></p>
<p n="ITBI0726376"><said direct="true">— È inutile che ve lo ridica, mi pare: se il denaro dei vostri incassi fosse poco, me lo dovete avvertire. Badate che io, in contraccambio del favore che vi ho fatto, non esigo da voi altra sincerità... Voi capite che anch'io... benché possa essere... fino a un certo punto... un signore... devo sapere come... si trova il mio denaro.</said></p>
<p n="ITBI0726377"><said direct="false">Niccolò andò a cambiare di posto a una fila di libri; spolverandoli con un gomito. Ma anche Giulio stette zitto. Il cavaliere si meravigliò un poco; e, credendo d'averli offesi, seguitò:</said></p>
<p n="ITBI0726378"><said direct="true">— Badiamo che io... vi parlo così... perché vi sono amico... ve ne do la prova... Non mi crediate cattivo o... pentito della firma messa... Vi ho detto che... a farmi restituire ciò che è mio... non ho nessuna fretta... Io so che voi siete buoni e leali... come me... Mi vergognerei a sospettare... Non mi sbalùgina né meno per la mente!</said></p>
<p n="ITBI0726379"><said direct="false">Giulio lo avrebbe supplicato di smettere; e Niccolò ficcava all'incontrario i libri nello scaffale, che era anche troppo corto.</said></p>
<p n="ITBI0726380"><said direct="false">Passava tutto il reggimento, e si sentivano soltanto i passi cadenzati. Involontariamente, tutti e tre si voltarono ai vetri della porta; sempre con lo stesso stato d'animo, che si faceva anzi più intenso. All'improvviso, la banda attaccò, con tutti gli strumenti, una marcia. I vetri tremarono; e tutti e tre si riscossero. Essi ascoltavano; e i loro sentimenti parevano aumentare, benché in contrasto con la musica sgargiante; come stupefatti.</said></p>
<p n="ITBI0726381"><said direct="false">Quando si fu allontanata, essi si sentirono un'altra volta insieme, allo stesso punto, con l'animo sospeso. Il Nicchioli aspettò un poco, e poi riprese:</said></p>
<p n="ITBI0726382"><said direct="true">— Vedete come siete voi?.. Io sono indifferente... non per vantarmene....</said></p>
<p n="ITBI0726383"><said direct="false">Niccolò disse con la sua voce robusta, che faceva subito credere:</said></p>
<p n="ITBI0726384"><said direct="true">— Se lei vuole, noi restituiremo il suo denaro dentro due mesi!</said></p>
<p n="ITBI0726385"><said direct="false">Al Nicchioli questa risposta dispiacque, perché credette di avere irritato il loro amor proprio.</said></p>
<p n="ITBI0726386"><said direct="true">— Lei prende le cose sempre per il peggio!</said></p>
<p n="ITBI0726387"><said direct="false">Giulio, con una dolcezza che gli repugnava, disse:</said></p>
<p n="ITBI0726388"><said direct="true">— Il cavaliere non intendeva dire questo! Con te non si può mai parlare! Lo scusi, perché né meno lui sa quello che si dica! Doventa irresponsabile.</said></p>
<p n="ITBI0726389"><said direct="false">Il Nicchioli fu soddisfatto, e disse:</said></p>
<p n="ITBI0726390"><said direct="true">— Nessuno.. più di me... conosce la vostra onestà... nessuno, più di me... vi stima. E non vi basta!. Ci conosciamo fino da ragazzi... e sarei pronto a restare per voi senza pane... se non avessi famiglia! Io vi chiedo soltanto di trattarmi... da amico... perché non credo che possiate lamentarvi di me.</said></p>
<p n="ITBI0726391"><said direct="false">Niccolò riescì a ridere e gli disse:</said></p>
<p n="ITBI0726392"><said direct="true">— Lo sa come io sono lunatico!</said></p>
<p n="ITBI0726393"><said direct="false">Ma il cavaliere non s'era ancora sfogato, e Giulio dovette ascoltarlo per quasi una mezz'ora. Quando se ne andò, Giulio disse:</said></p>
<p n="ITBI0726394"><said direct="true">— Oh, finalmente respiriamo!</said></p>
<p n="ITBI0726395"><said direct="false">Niccolò propose:</said></p>
<p n="ITBI0726396"><said direct="true">— E se gli dicessimo della cambiale falsa? Io scommetto che la pagherebbe! È così benefico! Non hai sentito come parla?</said></p>
<p n="ITBI0726397"><said direct="true">— E che importa se parla in quel modo? Non bisogna approfittarne; e, forse, né meno credergli.</said></p>
<p n="ITBI0726398"><said direct="true">— Tu non vuoi mai tentare!</said></p>
<p n="ITBI0726399"><said direct="true">— Perché sono sicuro di quello che succederebbe!</said></p>
<p n="ITBI0726400"><said direct="true">— Giulino, dai retta a me! Ti dico che pagherebbe la cambiale! Dammi retta, almeno una volta!</said></p>
<p n="ITBI0726401"><said direct="true">— Vuoi assumerti tu la responsabilità di dirglielo?</said></p>
<p n="ITBI0726402"><said direct="true">— Io? Io, finché non se ne accorge, non gli dico niente.</said></p>
<p n="ITBI0726403"><said direct="false">Enrico, zoppicando per la gotta, aprì l'uscio.</said></p>
<p n="ITBI0726404"><said direct="true">— Son venuto a prendere una ventina di lire per il pesce! M'hanno detto che al mercato c'è una palomba bianca come il sale, e una cesta d'anguille ancora vive!</said></p>
<p n="ITBI0726405"><said direct="true">— Allora, hai fatto bene a tornare! Ma, un'altra volta, se ci lasci soli quand'entra il cavaliere, ti giuro che a casa non ti ci voglio più.</said></p>
<p n="ITBI0726406"><said direct="false">Ma siccome Giulio rideva, Enrico capì che non c'era pericolo di leticare. E disse:</said></p>
<p n="ITBI0726407"><said direct="true">— Che vi ha detto? Non capisco perché tutti i giorni si zeppi qui, come se la nostra libreria fosse il suo confessionale! È un'indecenza. Quando la gente può stare tutto il giorno senza fare nulla, cerca di passare le ore con le chiacchiere! Io, ora, se mi date i soldi, vado a comprare il pesce. Ci vado da me, perché lo voglio scegliere. Suderò come un ciuco, a portarlo fin su a casa.</said></p>
<p n="ITBI0726408"><said direct="true">— Fallo portare dal pesciaiolo!</said></p>
<p n="ITBI0726409"><said direct="true">— No, no: non mi fido. Ti ricordi quando ci barattò le triglie che puzzavano, e io le avevo scelte, a una a una, fresche? Non c'è da fidarsi! Datemi i denari; se no, c'è caso che lo compri qualche trattore o qualche signore.</said></p>
<p n="ITBI0726410"><said direct="false">Giulio cavò dal portafogli venti lire. Ed Enrico, prendendole come se fosse riescito a truffarle, disse:</said></p>
<p n="ITBI0726411"><said direct="true">— Il cavaliere parla sempre di quel bambino, che crede suo! Più imbecille di lui, non c'è nessuno.</said></p>
<p n="ITBI0726412"><said direct="false">E tutti e tre fecero una risata.</said></p>
<p n="ITBI0726413"><said direct="false">Modesta era una paciona che viveva soltanto per la famiglia: non sapeva fare altro e non capiva di più. Energica e robusta, passava le giornate in casa; e lavorava più lei che la donna di servizio. Per farsi portare qualche ora a spasso, le sue nipoti dovevano tentare tutti gli espedienti. Alta quanto Niccolò, non era meno massiccia e meno grassa. Il marito e i cognati le empivano la casa di provviste da mangiare; ed ella doveva soltanto preoccuparsi di cucinarle. Ma aveva subodorato che le nascondevano qualche cosa; e non era più tranquilla e contenta come una volta.</said></p>
<p n="ITBI0726414"><said direct="false">Mentre Niccolò finiva di asciugarsi il viso e le mani, ella gli chiese:</said></p>
<p n="ITBI0726415"><said direct="true">— Perché ti lamenti sempre che la libreria non guadagna, e in vece facciamo i signori; come se i denari ci fossero a palate?</said></p>
<p n="ITBI0726416"><said direct="false">Niccolò temette di lei, ma rispose con disinvoltura:</said></p>
<p n="ITBI0726417"><said direct="true">— Tu stai al tuo posto. Queste domande, la mia moglie non le deve fare.</said></p>
<p n="ITBI0726418"><said direct="false">Ella voleva tenergli testa, ma le venne da ridere. Egli, allora, seguitò con il suo solito brio:</said></p>
<p n="ITBI0726419"><said direct="true">— Le donne devono pensare alla calza!</said></p>
<p n="ITBI0726420"><said direct="false">Ella si perse di franchezza, ma non volle stare più zitta.</said></p>
</sample>
</samples>