<?xml version="1.0" encoding="UTF-8"?>
<samples n="ITLI1442">
<sample><p n="ITLI14421074">Il re Ferdinando si intrattenne a parlare con Cecilia del prezzo delle camicie, trovando che il suo fornitore gliele faceva pagar troppo care a venticinque lire l'una. Cecilia, che faceva viaggiare ogni metro di tela, venendo di Olanda, per le camicie di un re, al prezzo dei viaggiatori di prima classe, trovò, invece, che il fornitore le dava per niente.</p>
<p n="ITLI14421075">Il re andò in collera per questa osservazione; credette che la sua futura Pompadour si fosse già posta d'accordo con i suoi fornitori per giuntarlo, ruppe il colloquio e diede ordine che la non fosse più ammessa a corte, ciò che desolò mastro Jacob.</p>
<p n="ITLI14421076">Quando Bruto mise il piede nella sala di questa bella e giovine creatura, la si era assopita, col viso pallidissimo sprofondato fra le trine de' suoi guanciali. L'Antony di Dumas, che stava leggendo, le era caduto di mano ed il suo bel braccio pendeva inerte.</p>
<p n="ITLI14421077">Un respiro caldo e convulso sprigionavasi dalle sue labbra, scolorate adesso e contratte involontariamente dal dolore forse, dal cordoglio senza dubbio. Alcune goccioline di sudore offuscavano la fronte bianca e chiara. Le sue pupille si schiudevano un passaggio attraverso le ciglia, non ben serrate; ma la non vedeva punto; sognava. La sua mano sinistra si afferrava violentemente alla sua veste da camera di casimiro bianco.</p>
<p n="ITLI14421078">Quando Lisa annunziò il dottore, Cecilia si risvegliò di soprassalto e raccomodò subitamente l'accappatoio mezz'aperto sopra il suo bel seno ignudo. Cecilia bruciava dalla febbre e Bruto arrivava mal a proposito per varie ragioni. La prima era questa: Cecilia erasi opposta alla proposta di farlo chiamare.</p>
<p n="ITLI14421079">Non rispose, quindi, al saluto rispettoso del dottore e disse a Lisa:</p>
<p n="ITLI14421080">- Alzami un poco e aggiusta i guanciali.</p>
<p n="ITLI14421081">Non guardò Bruto, che prese da sè una sedia e sedette.</p>
<p n="ITLI14421082">- Voi dovete trovare, signorina, diss'egli dopo alcuni istanti di un imbarazzante silenzio, voi dovete trovare che la mia condotta verso il dottor Tibia è stata poco delicata e che la mia presenza qui è una intrusione.</p>
<p n="ITLI14421083">- Infatti, è vero, rispose Cecilia, guardandolo per la prima volta in modo sdegnoso.</p>
<p n="ITLI14421084">- Avete ragione, replicò Bruto. Ho esitato lungamente avanti di decidermi a venire. Non già pel dottore che è un malfattore patentato; non a causa dell'opinione sfavorevole che doveva naturalmente precedermi qui; ma per me stesso. Io non era contento di me.</p>
<p n="ITLI14421085">- Perchè siete venuto allora? Perocchè io non vi dissimulo punto che è stato mio padre che vi ha fatto chiamare.</p>
<p n="ITLI14421086">- Perchè sono venuto? Un altro vi direbbe forse: per un sentimento d'umanità. Io vi dico colla sincerità di cui mi date l'esempio: per un istinto equivoco, per curiosità, - curiosità di uomo, che è cattiva, curiosità scientifica, che è nobile.</p>
<p n="ITLI14421087">- Ora che avete soddisfatta la curiosità cattiva, addio, signore.</p>
<p n="ITLI14421088">E, dicendo così, la si volse verso il muro.</p>
<p n="ITLI14421089">- Signorina, se avessi saputo che era il conte e non voi che mi chiamava, non sarei venuto. La medicina non è che un giuoco di magnetismo. Quando il medico è antipatico, le ricette più sapienti sono impotenti. Dopo il congedo sommario che mi fate l'onore di gettarmi in pieno viso, nessuna ragione mi giustificherebbe dinanzi agli occhi miei, se restassi un minuto di più.</p>
<p n="ITLI14421090">Bruto si alzò. Cecilia si rivolse con veemenza e sclamò:</p>
<p n="ITLI14421091">- Ma, alla fin fine, cosa si vuole da me? non sarei io neppur libera di morire, di uccidermi, di lasciarmi uccidere? So benissimo che quell'idiota di Tibia mi assassina e lo conservo espressamente per questo. Siete soddisfatto, ora?</p>
<p n="ITLI14421092">- Non è solamente il corpo, allora che avete ammalato, signorina; il vostro spirito è ancor più sofferente; o meglio, voi avete una ferita al cuore che sanguina.</p>
<p n="ITLI14421093">- Al cuore? che facezia! Ascoltate questo, signore: io aveva dodici anni quando madama Ilemas, la maestra di francese della mia scuola, mi disse: "Cara figliuola mia, la felicità della vita d'una donna si riassume in una certa dose di atrofia, più o meno grande del suo cuore: più la donna sopprime di questo organo malefico e più ella è felice." Da allora in poi non ho mai saputo se il posto del cuore sia a dritta o a mancina; se sta nei miei stivaletti, o nel mio petto.</p>
<p n="ITLI14421094">- Voi vi calunniate con compiacenza, signorina. Non si confessano di queste cose, quando le sono vere.</p>
<p n="ITLI14421095">- Ho la febbre, ecco tutto. Non val la pena che mio padre s'inquieti e disturbi la gente. Tibia è sufficiente per quello che ha da fare. Non è mestieri mettersi in due per uccidere una donna.</p>
<p n="ITLI14421096">- Se è un suicidio che meditate, uno solo è anche di troppo, avete ragione, ed il mio posto non è qui.</p>
<p n="ITLI14421097">- Un complice v'imbarazza, dunque? disse Cecilia provando di sorridere.</p>
<p n="ITLI14421098">- La vittima mi fa pietà.</p>
<p n="ITLI14421099">- Diffido di questa parola pietà. Nella bocca di un prete la sopporto già con impazienza; in quella di un medico la è un oltraggio. Contentatevi della bugia della scienza, signor dottore.</p>
<p n="ITLI14421100">- Credete, dunque, signorina, che un uomo a ventiquattr'anni possa veder morire una bella creatura di venti, senza provare nessuna emozione?</p>
<p n="ITLI14421101">- Ma gli è a quell'età, appunto, che l'uomo è omicida. Che età aveva il signor Lauzun? Che età il duca di Richelieu? E don Giovanni? Che età ha l'Antony cui leggo in questo momento?</p>
<p n="ITLI14421102">- Signorina, io sono molto ignorante della scienza del cuore. Può essere ch'esso abbia degli impulsi sinistri, dei movimenti spaventevoli e feroci al morale; io non ho studiato il cuore che nelle sue sofferenze materiali. Altri più fortunati nel piacervi, intraprenderanno questa doppia guarigione, del vostro cuore e della vostra salute sì duramente compromessa. Io, per me, mi ritiro, profondamente scosso da questa memoria di un'anima ammalata. Perchè mai sappiamo noi così poco!</p>
<p n="ITLI14421103">- Il dottor Tibia non dice punto così.</p>
<p n="ITLI14421104">- Egli è fortunato di credere nella sua scienza e che il chinino guarisca tutte le malattie, anche quelle d'amore.</p>
<p n="ITLI14421105">- Ma la è un'impertinenza, signore! Chi vi autorizza a credere che io ami?</p>
<p n="ITLI14421106">- Non si nascondono lungamente le ferite, signorina. Arriva sempre un istante in cui il morale è vinto dal fisico. Tutto ciò che è stato detto e scritto in contrario, a proposito degli eroi e dei martiri, è poesia, o vanteria. Voi, del resto, sapete che siete ammalata ed io lo vedo chiaramente.</p>
<p n="ITLI14421107">- E che cosa ho allora?</p>
<p n="ITLI14421108">Bruto restò un momento a riflettere, poi mormorò:</p>
<p n="ITLI14421109">- Povera figliuola!</p>
<p n="ITLI14421110">- Voi dite? replicò Cecilia sollevandosi sul suo gomito.</p>
<p n="ITLI14421111">- Noi abbiamo, signorina, dei nomi greci per le malattie. Siccome voi probabilmente non sapete il greco, ed io non arriverei mai a tradurre questa parola in un italiano conveniente, vi fo grazia del nome. D'altronde non aspiro a prestarvi le mie cure. Cercar di guarirvi, gli è uccidervi.</p>
<p n="ITLI14421112">- Giuocate, dunque, agli enigmi, dottore?</p>
<p n="ITLI14421113">- Io non giuoco di nulla, signorina. Non son mica poi ancora tanto incallito nel mestiere per vedere in una bella giovane, come voi, semplicemente una sorgente di lucro pel mio bilancio di rendite.</p>
<p n="ITLI14421114">- Vi fo grazia del vostro disinteresse, dottore. Non siete stato chiamato per questo, credo. Voglio tenermi altresì Tibia e seguire i suoi consigli; ma voglio avere la coscienza di ciò che fo. Ora agisco per istinto; quando m'avrete detto che v'è un mezzo per salvarmi, sarò contenta di me stessa e della risoluzione che sarò per prendere.</p>
<p n="ITLI14421115">- Sia pure, disse Bruto: ecco il mio consiglio. Se persistete nell'idea di suicidio, continuate a prendere le tisane che vi vengono prescritte, continuate ad indebolirvi, ad avvelenarvi, aggiungete combustibile alla fiamma interna che già v'invade. Se volete vivere, non fate più nulla, nulla alla lettera. L'incendio, che già divampa, si estinguerà forse da sè solo. La natura riprenderà i suoi diritti; la gioventù è benefica nelle sue influenze e l'avvenire dirà la sua ultima parola.</p>
<p n="ITLI14421116">Cecilia si sciolse in lagrime ed esclamò:</p>
<p n="ITLI14421117">- Andate via, andate via! non voglio più veder nessuno.</p>
<p n="ITLI14421118">- Vivete, signorina, disse Bruto commosso. Basta il male che ci viene da Dio; non aggiungiamone colle nostre mani.</p>
<p n="ITLI14421119">Ed uscì. Il vecchio domestico del conte, che lo aspettava nell'anticamera, lo pregò di passare dal padrone, che desiderava di parlargli.</p>
<p n="ITLI14421120">Bruto entrò nello studio.</p>
<p n="ITLI14421121">- Ebbene! chiese il conte poco ansioso della sorte di sua figlia, ma squadrando da capo a piedi il giovine dottore.</p>
<p n="ITLI14421122">- Signor conte, rispose Bruto, sedendo sopra un divano, come vuole che io le parli?</p>
<p n="ITLI14421123">- Come?</p>
<p n="ITLI14421124">- Sì; mi è indispensabile il saperlo.</p>
<p n="ITLI14421125">- In italiano, per bacco, rispose don Ruitz, a meno che non preferiate il tedesco.</p>
<p n="ITLI14421126">- No, no, amo meglio l'italiano, che è più preciso. Ella desidera, dunque, di conoscere la malattia di sua figlia?</p>
<p n="ITLI14421127">- Mi pare che, quando si chiama un medico, la sia una curiosità(9) permessa.</p>
<p n="ITLI14421128">- E se fosse un'indiscrezione?</p>
<p n="ITLI14421129">- Capisco. Per un marito, per un amante, per uno straniero, ci potrebbe essere indiscrezione in certi casi.</p>
<p n="ITLI14421130">- Il dottore Tibia non le ha, dunque, detto nulla?</p>
<p n="ITLI14421131">- Credo di non averlo ancor veduto. È Lisa, la cameriera, che mi ha parlato della malattia di mia figlia. La povera fanciulla non voleva affliggermi.... capite?</p>
<p n="ITLI14421132">- Perfettamente.</p>
<p n="ITLI14421133">- Dunque, che cosa ha quella cara piccina?</p>
<p n="ITLI14421134">- Una grave disgrazia, più che una grave malattia, signore; la è incinta.</p>
<p n="ITLI14421135">- Avrei dovuto aspettarmelo! disse il conte con voce sommessa, ma non turbata.</p>
<p n="ITLI14421136">- Si è tentato di riparare a questa sventura.</p>
<p n="ITLI14421137">- E si è riusciti? chiese il conte vivamente.</p>
<p n="ITLI14421138">- La natura ha resistito. Sua figlia si vuole uccidere.</p>
<p n="ITLI14421139">- È ciò che avrebbe di meglio a fare; l'è il seguito il più logico di questa sorte di scappucci.</p>
<p n="ITLI14421140">- Non intendo nulla di codesti seguiti logici. E siccome io non sono un carnefice nè un assassino, ho detto la mia opinione e mi ritiro.</p>
<p n="ITLI14421141">- Voi non vi ritirerete, signore, disse il conte con aria risoluta.</p>
<p n="ITLI14421142">- Anzitutto la signorina mi ha congedato, signor conte; ma, m'avesse ella anche pregato di prestarle le mie cure, avrei rifiutato; io non presto la mia mano e la scienza a simili opere.</p>
<p n="ITLI14421143">- Qual, è dunque, il vostro consiglio, signore?</p>
<p n="ITLI14421144">- Arrestarsi sulla via intrapresa e lasciar operare la natura.</p>
<p n="ITLI14421145">- Non corre pericolo per ora?</p>
<p n="ITLI14421146">- Le sono stati dati dei rimedi violenti, che hanno cagionato indubbiamente un principio d'infiammazione. Forse ciò svanirà da sè; ma sarebbe meglio venire in aiuto alla natura con dei calmanti e dei rinfrescanti.</p>
<p n="ITLI14421147">- Io scaccio il dottor Tibia, signore. Continuate a prestar le vostre cure a mia figlia.</p>
<p n="ITLI14421148">- Non posso. Ho la disgrazia di non andarle a genio; e, le ripeto, mi ha congedato.</p>
<p n="ITLI14421149">- E se fosse lei che vi richiamasse?</p>
<p n="ITLI14421150">- Rifletterei, rispose Bruto alzandosi e salutando in atto di partire.</p>
<p n="ITLI14421151">Il conte l'accompagnò fino alla porta e gli disse:</p>
<p n="ITLI14421152">- Dottore, sapreste dirmi qual è la prima virtù d'un medico?</p>
<p n="ITLI14421153">- La discrezione, rispose Bruto ed uscì.</p>
<p n="ITLI14421154">- Grazie! gli gridò il conte.</p>
<p n="ITLI14421155">Il nome e la cosa sono stati importati a Napoli dagli Spagnuoli, al tempo del loro lungo dominio. Il guappo è qualcosa meno dello spadaccino, qualcosa più del rodomonte; non ha il coraggio a tutte prove del primo; fa molto più del secondo e vantasi quanto lui. C'è il guappo del popolo, il guappo borghese, il guappo nobile. Il primo è innocente, il secondo volgare, il terzo rappresenta una parte. Fa parata.</p>
<p n="ITLI14421156">Il marchese di Diano era un guappo, ma soltanto da un anno a questa parte. Aveva fino allora vissuto con suo padre, se non da santo, almeno da gentiluomo onorato, con una inclinazione pronunciata per lo sport e pel turf. Un duello uccise la sua carriera.</p>
<p n="ITLI14421157">Aveva allora ventisei anni.</p>
<p n="ITLI14421158">A venti era uscito dal collegio dei nobili, tenuto dai gesuiti, rimpinzato di latino che non capiva, di greco che non sapeva più leggere, d'italiano che era del dialetto napoletano, di una filosofia che, essendo quella del padre Storkenau, non era nulla di nulla, e di tanta teologia quanta bastava per poter bestemmiare con brio ed eleganza. Il maestro di scherma aveva compita l'educazione e sviluppato i suoi corollari. L'uovo era fecondato, un colpo di sole lo fece schiudere.</p>
<p n="ITLI14421159">Il marchese aveva l'abitudine di rientrare alle tre del mattino, di coricarsi alle quattro e di alzarsi alle quattro dopo mezzogiorno. La sua giornata propriamente detta incominciava alle due del dopo pranzo, quando il suo tigre gli portava da asciolvere a letto.</p>
<p n="ITLI14421160">Una sera il marchese rientrò un po' brillo: il tigre, che dormiva nell'anticamera, non gli aprì la porta abbastanza presto. Il marchese lo fe' ruzzolar dalla scala come una palla; ed, arrivato giù, quel cattivo birbo ebbe la malizia di trovarsi con una gamba rotta ed un braccio slogato. Il marchese, che gli aveva chiuso l'uscio dietro, non s'era brigato di sapere ciò che potesse divenire un groom che rotola sopra un piano inclinato. Il domani, non ricordandosi più di nulla, maravigliava che il ragazzo non arrivasse a due ore col suo vassoio e colla sua colazione. Ora, avendo fame, si alzò per amministrargli una correzione che potesse sviluppare in lui l'organo dell'esattezza, sì necessaria per quel felice mortale che si dà alla carriera del servitore. Grog, - egli lo chiamava così - non era lì. Il marchese pensò che quel bellimbusto si fosse addormentato in una delle sue pantofole ed aperse le cortine sbadigliando.</p>
<p n="ITLI14421161">La finestra dava sul giardino, affatto solitario, dietro il quale passava una strada deserta. Aprì la finestra; la giornata era magnifica, le farfalle svolazzavano sopra i fiori, dorati dal sole, sotto un cielo limpidissimo: e.... ad un tratto udì il rumore di una carrozza.</p>
<p n="ITLI14421162">- In questa Tebaide?</p>
<p n="ITLI14421163">- Sì, signor marchese.</p>
<p n="ITLI14421164">- E chi può essere la creatura perduta in queste latitudini?</p>
<p n="ITLI14421165">- Il signor marchese può guardare.</p>
<p n="ITLI14421166">E il signor marchese guardò.</p>
<p n="ITLI14421167">La vettura si fermò dietro al muro del giardino, proprio in faccia a lui. Egli non poteva vedere perchè il muro era troppo alto, ma poteva udire.</p>
<p n="ITLI14421168">- Che fortuna, marchese! Ecco che cosa vuol dire levarsi di buon'ora!</p>
<p n="ITLI14421169">Ed il signor marchese da quel giorno si alzò ad un'ora e mezzo; e fece bene. - Perchè? perchè.... lo vedrete.</p>
<p n="ITLI14421170">Stette attento e vide aprirsi una porticina nascosta fra l'edera; una donna profondamente velata passò per quell'apertura, chiuse la porta, attraversò l'angolo del giardino, che era protetto dai raggi del sole da un fitto pergolato, ascese la scala a chiocciola, che metteva in immediata comunicazione il giardino e l'appartamento del conte Ruitz de Llamanda, e penetrò nell'appartamento di questo degno gentiluomo.</p>
<p n="ITLI14421171">- Gran Dio! sclamò il marchese. Quel brutto pulcinella, imbacuccato in capelli da spiga da grano turco, si regalerebbe ancora buone fortune!</p>
<p n="ITLI14421172">- Scusi, signor marchese, ella s'inganna, e calunnia un onesto cittadino della grande patria alemanna. Il conte Ruitz è artista. Non fa ancora delle statue, ma fa dei busti. È vero che lavora poco, pochissimo, quasi mai, o giammai se le aggrada; ma guardi un po' nel suo studio.... Eh! che ne dice? Convenga che quel busto del maggiore è vigorosamente modellato e quello della contessa russa è un capolavoro.</p>
<p n="ITLI14421173">Infatti il conte lavorava di conserva quei due busti; e riceveva, come è d'uso, di tanto in tanto i due proprietari di quelle sembianze, l'uno per la porta di casa e l'altra per quella del giardino e del balcone. Era un bizzarria. Ma il conte ne aveva a bizzeffe delle bizzarrie.</p>
<p n="ITLI14421174">Il marchese, infrattanto, che non restava a casa se non per dormire, non conosceva alcuno di questi particolari ed il suo vecchio padre, inchiodato dalla gotta su un seggiolone, ne sapeva ancor meno di lui.</p>
<p n="ITLI14421175">Ma, a ventisei anni, un allievo dei gesuiti è curioso come qualunque altro delle donne velate. Il marchese si alzò il domani alle due meno un quarto. Suonano le due, le tre.... la dama velata non si vede.</p>
<p n="ITLI14421176">- Che diavolo!... Andiamo fuori. Che mi sia alzato troppo tardi?</p>
<p n="ITLI14421177">Al domani il marchese si alzò a un'ora. Attese fino alle tre. Tanto di dama che del gran turco!</p>
<p n="ITLI14421178">- Era un uccello di passaggio. Non ci pensiamo più. No. Ancora una volta.</p>
<p n="ITLI14421179">Ed il terzo giorno, il marchese si alzò a un'ora e mezzo, ed, in camicia e senza veste da camera, si pose alla finestra.</p>
<p n="ITLI14421180">Un rumore di carrozza! eccola; si ferma alla porta del giardino. La donna velata entra; traversa il pergolato, ascende la scala a chiocciola; è nell'appartamento del conte.</p>
<p n="ITLI14421181">- Eh! se andassi a far visita a questo animale di mio vicino? È il meno che si possa fare per un conte che custodisce i canarini della regina, los canarios de la reyna! Diavolo! gli è ch'e' sono degni di stima, i canarini di quel birbo lì.</p>
<p n="ITLI14421182">Mezz'ora dopo il marchese di Diano si faceva annunziare dal conte Ruitz de Llamanda, ma.... la signora non c'è.... Dove diamine la è passata?</p>
<p n="ITLI14421183">- Benissimo, disse il marchese, tenteremo un altro mezzo.</p>
<p n="ITLI14421184">Il domani la donna velata non venne. Il giorno dopo, siccome essa poteva venire, il marchese si levò a mezzodì, prese una carrozza, si appostò al lato opposto della via per dove la carrozza doveva passare, abbassò le tendinelle ed attese. Alle due un grazioso coupè color castagno oscuro apparve dall'altra parte e si fermò alla porticina del giardino. Il cocchiere, imbacuccato in una livrea nera orlata di giallo, non si mosse dalla serpa. La dama aprì lo sportello da sè, discese, lo richiuse, toccò in una certa maniera particolare un bottone della porta, che si aprì, ed eccola scomparsa. Il cocchiere voltò la testa del cavallo ed attese.</p>
<p n="ITLI14421185">Attese fino alle quattro ed il marchese altresì. Poi la porta del giardino si aperse. Il conte, tenendo il suo berretto greco alla mano, schiuse lo sportello, la dama entrò nel coupè, il conte richiuse e via. Il marchese ordinò al suo cocchiere di seguire....</p>
<p n="ITLI14421186">La corsa non fu lunga. All'estremità del vicolo, la vettura volse a dritta e disparve in un cortile o meglio dietro una porta, che le si chiuse dietro sull'atto.</p>
<p n="ITLI14421187">- Cos'è quella porta, cocchiere?</p>
<p n="ITLI14421188">- Eccellenza, non ne so nulla. Non conosco il quartiere.</p>
<p n="ITLI14421189">- Sei un imbecille. Prendi e va a farti impiccare.</p>
<p n="ITLI14421190">- Grazie, eccellenza.</p>
<p n="ITLI14421191">Il cocchiere partì. Il marchese restò nella strada col naso in aria,</p>
<p n="ITLI14421192">- Dove diavolo sono? si domandò.</p>
<p n="ITLI14421193">Neppur un gatto da cui prender lingua.... Ma aspettate: passa un monaco, che non sa nulla; un mendicante, che ne sa altrettanto. Passa una vecchia, che è sorda; un prete, che non risponde. Sei ore! Chi diavolo può ormai passare a quest'ora? Ah! zitto, ecco il lampionaro; se costui non sa nulla, mi strangolo!</p>
<p n="ITLI14421194">Il lampionaro! il lampionaro che fa il servizio di questa strada da vent'anni, non saperne nulla! - Marchese, per chi lo prendete mai? interrogatelo.</p>
<p n="ITLI14421195">- Questa porta, eccellenza? Ma la è una delle porte del convento dei Miracoli.</p>
<p n="ITLI14421196">Ma era così semplice, dunque? O uovo di Cristoforo Colombo!</p>
<p n="ITLI14421197">- Sta bene, pensò il marchese; abbiamo il punto di partenza ed il punto d'arrivo.</p>
<p n="ITLI14421198">Due giorni dopo, il marchese attendeva a quella porta, che il lampionaro aveva detto appartenere al convento dei Miracoli. Alle due meno cinque minuti la porta s'apre, e la carrozza esce.</p>
<p n="ITLI14421199">- Buon viaggio, so dove vai.</p>
<p n="ITLI14421200">La vide, infatti, alla porta del giardino.</p>
<p n="ITLI14421201">- Ora pensiamo alla dama, disse a sè stesso il marchese, domandandosi come mai le sante donne, che danno l'educazione cristiana alle figliuole dell'aristocrazia napoletana, possano andar a servire di modello, o a prender delle lezioni di scultura.</p>
<p n="ITLI14421202">Passò per la piazza, ove si apre la porta principale della casa reale d'educazione per le fanciulle nobili, e vide l'equipaggio della regina madre Urraca, che andava spesso a visitare il convento.</p>
<p n="ITLI14421203">- Povera divota regina! sclamò il marchese; se tu sapessi che tu proteggi di simili persone! Se tu sapessi che, mentre esamini codeste giovanette per assicurarti che esse seguono la via ortodossa, una delle pecorelle se la chiacchiera bello o meglio con un vecchio lupo! Ma sta tranquilla, sniderò codesto uccello, che non si contenta del suo nido.</p>
<p n="ITLI14421204">Due giorni dopo il marchese per la via solitaria si trovò appunto sulla porta del giardino quando la carrozza si fermò. Da compito gentiluomo, vedendo una dama che si dava la pena di aprire ella stessa lo sportello della sua carrozza, s'affrettò a renderle questo piccolo servizio; da cavaliere napolitano le offrì il braccio per accompagnarla.</p>
<p n="ITLI14421205">Ora, siccome la dama non accetta nè la mano nè il braccio e sembra malcontenta della presenza di quell'importuno, il marchese s'impuntiglia al giuoco e si accolla dinanzi alla porta. Poi, siccome la donna gli fa un segno impetuoso di allontanarsi, il marchese diviene rosso di collera, calca le orme della dama nel giardino, le tiene dietro sotto il pergolato, ascende con lei la scala a spira, dà con lei la scalata al balcone del conte e si trova faccia a faccia con un Maggiore svizzero.</p>
<p n="ITLI14421206">La dama fa un segno e sparisce dietro la portiera di velluto dello studio. Il Maggiore, rosso come un gambero cotto, sclama:</p>
<p n="ITLI14421207">- Chi siete voi? Cosa volete?</p>
<p n="ITLI14421208">- Vi dirò il mio nome altrove, se può farvi piacere; pel momento, voglio parlare a quella dama.</p>
<p n="ITLI14421209">Il Maggiore misura uno schiaffo, che parato a tempo dal marchese, va a cadere sulla faccia del conte, mentre l'aggressore ne riceve uno a sua volta formidabile. All'indomani il marchese ed il Maggiore si battevano alla spada. Questo bell'uomo, ch'era venuto a sostenere il trono dei borboni a 250 franchi il mese, non doveva più, poveretto! udire il ranz des vaches(10) delle sue montagne.</p>
<p n="ITLI14421210">Non si uccideva allora un bell'uomo a Napoli, così sicuramente come vi si poteva uccidere un carbonaro, quand'anche fosse un repubblicano.... svizzero. Il marchese fu obbligato a nascondersi. Suo padre pregò il conte di Llamanda d'implorare dalla regina che ottenesse la grazia di suo figlio. L'eccellente regina Urraca fu commossa dal dolore di quel vecchio, dalle preghiere del custode de' suoi canarini, dalla causa del duello; il re, che doveva avere qualche riguardo per sua madre, si rabbonì, piegò e finì col far grazia. Il marchese andò a ringraziare il re e la regina madre.</p>
<p n="ITLI14421211">Da quel giorno abbandonò la casa paterna, prese in affitto un piccolo appartamento del palazzo Sirignano, a Fontana Medina, e divenne guappo. Chi avrebbe osato litigare con lui, che aveva ucciso un sì grosso selvaggiume e che aveva provato di aver tanto favore a corte, colla grazia ottenuta?</p>
<p n="ITLI14421212">Nella cucina del suo appartamento tutti i sorci della casa andavano a dare delle feste da ballo. Grog, che dopo la piccola disgrazia toccata nella sua discesa accelerata, aveva avuto l'ambizione di avanzare di grado, riceveva le sue relazioni nella sala da pranzo. I ragni si erano impadroniti della sala di ricevimento.... Le altre due stanze soltanto restavano per uso del marchese.</p>
<p n="ITLI14421213">Nel piccolo gabinetto e nella stanza da letto regnava e governava, quindi, il massimo disordine.</p>
<p n="ITLI14421214">Gli stivali erano sul canapè, gli abiti per terra o sulle sedie. Sopra un armadio stava un utensile, che per solito si tiene nascosto in un piccolo mobile vicino al letto. Il marchese lo nascondeva, a dire il vero, sotto un volume di Paul de Kock, preso a prestito dal vicino gabinetto di lettura.</p>
<p n="ITLI14421215">Le pipe, i sigari erano misti, sul tavolo, alle lettere, a' bigliettini profumati, di differenti colori. Qua e là differenti pistole, dei biglietti di visita, delle scarpine da ballo, i pazienti conti del sarto e del calzolaio, delle cravatte, delle spille e degli anelli, dell'acqua antiemorragica del Binelli, delle filaccie, dei taffetà, dello sparadrappo, dei fiori appassiti, delle fotografie di donne, degli speroni e degli scudisci, delle pomate, dell'acqua di odore, delle pastiglie, della polvere dentifricia, delle spazzole ed un berretto turco.</p>
<p n="ITLI14421216">Davanti il letto una pelle di lupo ed una veste da camera meglio appariscente che ricca; le cortine del letto bruciate in diversi siti dal sigaro; le coperte tutte strapazzate. I muri zebrati di sciabole, stocchi, pistole, fucili, fioretti, d'uno scudo romano, - che il signor Quaranta assicurava essere la non bene relicta famula, di Orazio, quando fuggì dal campo di battaglia di Farsaglia, - d'una mazza d'arme del medio evo, - che il marchese giurava aver appartenuto a Riccardo Cuor di Leone dacchè aveva letto in un romanzo le prodezze di quel re inglese, - d'una corazza di maglia, d'un elmo da pompiere, - battezzato dal marchese come elmo del Tancredi del Tasso, - d'una corazza ed altri oggetti d'armatura del medio evo, d'un uniforme verde di guardia urbana.</p>
<p n="ITLI14421217">Sulla teletta finalmente si vedeva una piastra di rame che veniva da un berrettone da granatiere, morto, - pretendeva il marchese, - a Ulma; un guanto che aveva appartenuto alla Colbrand, un mazzolino di fiori appassiti della Pasta, una pantofola della Taglioni, e il "se il padre m'abbandona" dell'Otello, scritto dalla mano di Rossini.</p>
<p n="ITLI14421218">Non parlo dei pettini, dei solini, del calamaio e delle penne, d'un sonetto principiato e lasciato lì dopo la prima quartina....</p>
<p n="ITLI14421219">In mezzo a questa farragine di cose, il marchese stava ritto come la colonna di Trajano. Moralmente parlando, bene inteso, poichè fisicamente, senza essere di piccola statura, il marchese non era molto grande.... Non era nè grasso nè magro, ma ben proporzionato, solido e muscoloso.</p>
<p n="ITLI14421220">Portava la barba intiera: una bella barba, nera come i suoi capelli ed i suoi occhi. Se non seguiva esattamente la moda, talvolta la precedeva. Del resto elegante ma semplice, vestendosi sempre in Inghilterra da Davis, da Waterloo Place, che non toccò mai un soldo delle sue fatture. Il suo panciotto aveva sempre qualche bottone allacciato per isghembo; portava sempre un bastone armato, dei guanti gialli, i capelli un po' arruffati ed il cappello sull'orecchio destro. Il marchese non parlava mai l'italiano, ma il dialetto napoletano, di cui conosceva tutte le finezze un po' leste e gli scherzi poco puliti. Gesticolava molto ed energicamente. Fumava, giuocava e dava del tu a tutti.</p>
<p n="ITLI14421221">Circondato da una massa di sacripanti che gli si dicevano amici, la spacciava da padrone e in mezzo ad essi sputava sentenze e decreti. Era conoscitore di ragazze, di cavalli, di cani, di ballerine, di cantanti e d'artisti. Con una parola giudicava ciò che poteva esser materia di un'appendice teatrale. Proteggeva tutte le seconde donne dei teatri di musica. Conosceva tutti gli scapestrati della città, gli usurai, i mercanti di cavalli, i dissipatori, i truffatori, quantunque fosse relativamente onesto.</p>
<p n="ITLI14421222">Al caffè chiamava il cameriere dando un colpo di bastone sul tavolo, o gli gettava in faccia ciò che gli aveva chiesto, col piatto e tutto, se non gli andava a genio. A teatro parlava sempre ad alta voce, arrivava tardi e se ne andava prima che finisse, camminando sui piedi dei vicini; guardando con aria ironica i giornalisti, con aria protettrice le donne e con aria di sprezzo il resto del genere umano.</p>
<p n="ITLI14421223">Tale era il marchese di Diano.</p>
<p n="ITLI14421224">Avendo, dunque, ottenuta la grazia di sfuggire ai lavori forzati, in causa del duello, il vecchio principe di Noto, come abbiamo già detto, si trascinò a corte e presentò suo figlio al re perchè lo ringraziasse. Ferdinando II lo rimproverò severamente.</p>
<p n="ITLI14421225">Presentato poscia alla regina madre, il marchese ebbe l'onore di baciarle la mano, dopo ch'ella gli ebbe ricordato dolcemente che una donna velata dev'essere rispettata e che la collera, che fa mettere le mani nel sangue, non è aggradevole al Signore.</p>
<p n="ITLI14421226">Il conte di Llamanda era là a dar da mangiare ai canarini. Tutto ciò era naturale. Il re aveva fatto grazia non potendo rifiutarla alla regina; la regina l'aveva chiesta commossa dalle lagrime del principe di Noto, vecchio servitore dei Borboni; il re si era mostrato severo, da guerriero qual era, la regina si era mostrata buona e dolce cattolica.</p>
<p n="ITLI14421227">Ma ciò che vi ebbe di più curioso si fu che il conte di Ruitz, che avrebbe dovuto essere in una gran collera, restò amico del marchese, al punto che questi andò, da quel momento, spesso a visitarlo ed in un ballo in cui s'incontrarono, egli lo presentò a sua figlia.</p>
<p n="ITLI14421228">E la donna velata? chiederà il lettore.</p>
<p n="ITLI14421229">La donna velata continuò le sue sedute, pel busto, dal conte, come se un valoroso figlio della Svizzera non si fosse fatto uccidere per essa: anzi le continuò più regolarmente e più spesso di prima.</p>
<p n="ITLI14421230">In quanto al marchese di Diano, da che era stato presentato a miss Cecilia, siccome era molto distratto, sbagliò spesso d'appartamento ed invece di andare a trovare il padre andò a chiacchierare colla figlia.</p>
<p n="ITLI14421231">Le visite al padre divennero anzi sempre più rare di settimana in settimana; quelle alla figlia più frequenti; ma col tempo neglesse le une e le altre; e, da un mese, aveva cessato ogni relazione con tutti e due.</p>
<p n="ITLI14421232">Bruto osservò più tardi che questo abbandono del marchese coincideva colla scomparsa della figlia del colonnello Colini.</p>
<p n="ITLI14421233">La donna velata restò fedele. Quel diavolo di busto non finiva mai; credo anzi che non fu mai finito.</p>
<p n="ITLI14421234">Tutto ciò ha un aspetto equivoco, direte voi. Andiamo, dunque, dal conte per cercar di averne il bandolo. Egli è, appunto, nella camera di sua figlia.</p>
<p n="ITLI14421235">Facciamo un passo indietro.</p>
<p n="ITLI14421236">Quando la donna velata aveva sorpreso Bruto nello studio del conte, si era ritirata, guardandolo a tre riprese. La prima parola, che aveva detto al conte, quando la cortina fu ricaduta, era stata:</p>
<p n="ITLI14421237">- Ebbene?</p>
<p n="ITLI14421238">- Nessuna notizia, signora, rispose il conte, inchinandosi umilmente, ma ne avremo. Ho messo sulle sue traccie un certo Fuina, il più astuto bravo della nostra polizia.</p>
<p n="ITLI14421239">La donna sospirò ed aggiunse:</p>
<p n="ITLI14421240">- Sopratutto che non si facciano scandali. Chi è quel giovane che era qui poco fa?</p>
<p n="ITLI14421241">- Un medico, signora, un provinciale. Non c'è nulla da temere.</p>
<p n="ITLI14421242">- Ha una faccia onesta. Lasciatemi; vado a riposarmi un poco.</p>
<p n="ITLI14421243">Non so quale idea traversò lo spirito del conte. Il suo viso si rasserenò.</p>
<p n="ITLI14421244">Il dottor Tibia fu ringraziato, ma il domani Bruto non venne, quantunque il conte l'avesse fatto chiamare dal suo servitore.</p>
<p n="ITLI14421245">Gli scrisse allora che chiedeva di lui, non per sua figlia, ma per sè stesso e che il dispiacere gli aveva causato uno spargimento di bile.</p>
<p n="ITLI14421246">Lo pregava di venire per avere un consulto con uno dei suoi colleghi.</p>
<p n="ITLI14421247">Bruto non aveva nulla da opporre; la sua suscettibilità di professione non aveva nulla a dire. Arrivò all'ora fissata; ma il suo collega, non essendo ancor giunto, dovette aspettarlo. Bruto evitò ogni allusione verso la signora Cecilia e s'informò della salute del conte, che non pareva visibilmente alterata.</p>
<p n="ITLI14421248">Suonano le due, passano ancora alcuni minuti, la finestra, che dà sulla scala a chiocciola, si apre, entra una donna velata, e sorpresa come la prima volta di quell'incontro e dopo aver avvolto Bruto nei suoi sguardi, traversa lo studio e sparisce dietro la cortina di velluto, accompagnata dal conte, col berretto alla mano.</p>
<p n="ITLI14421249">- Il vostro bracco vi ha appreso qualche cosa?</p>
<p n="ITLI14421250">- Sì, signora.</p>
<p n="ITLI14421251">- Cosa, dunque? come siete lungo!</p>
<p n="ITLI14421252">- Il marchese ha rapito una modista ed è sparito con essa.</p>
<p n="ITLI14421253">- Sparito! Si può forse sparire da Napoli?</p>
<p n="ITLI14421254">- Sparito, signora, svaporato, senza lasciar traccia alcuna.</p>
<p n="ITLI14421255">- Benissimo; lasciamo tutto ciò. M'ero già rassegnata. Quest'uomo è morto, Ruitz.</p>
<p n="ITLI14421256">Il conte s'inchinò fino a terra.</p>
<p n="ITLI14421257">- Ma quel medico che cosa vuol dire? Siete forse ammalato?</p>
<p n="ITLI14421258">- No, signora, è mia figlia.</p>
<p n="ITLI14421259">- Ah! quel dottore ha una fisonomia interessante, farà carriera.</p>
<p n="ITLI14421260">- Lo credo, signora, tanto più ch'egli è altrettanto dotto, quanto è discreto e delicato.</p>
<p n="ITLI14421261">- Fate ben curare vostra figlia, Ruitz, pagherò io le visite del suo medico.</p>
<p n="ITLI14421262">- Quanta bontà, signora, disse il conte salutando di nuovo fino a terra.</p>
<p n="ITLI14421263">- Andate.</p>
<p n="ITLI14421264">Il conte uscì. Prese Bruto per la mano e gli disse:</p>
<p n="ITLI14421265">- Venite.</p>
<p n="ITLI14421266">Arrivato all'appartamento di Cecilia, il conte chiamò Lisa.</p>
<p n="ITLI14421267">- Annunzia alla tua padrona che il dottor Bruto ed io le chiediamo se può riceverci. Sono io che conduco il dottore. Intendi, Lisa?</p>
<p n="ITLI14421268">- Perfettamente, signor conte.</p>
<p n="ITLI14421269">Due minuti dopo, il conte ed il medico erano ricevuti: Cecilia era a letto. Aveva la febbre. Il conte aveva preceduto Bruto, che restò ritto ai piedi del letto, salutando molto freddamente e senza aprir bocca. Finalmente la ragazza parlò al dottore della sua malattia; avanzò il braccio per farsi tastare il polso e si lamentò. Bruto, serio, rispondendo per monosillabi, disse che l'infiammazione si sviluppava, che le pareva urgente di combatterla e scrisse una ricetta.</p>
<p n="ITLI14421270">- Venite a vederla questa sera, disse il conte.</p>
<p n="ITLI14421271">- Non mi pare necessario, osservò Bruto.</p>
<p n="ITLI14421272">- Lo voglio, rispose il conte. Ve ne prego, dottore.</p>
<p n="ITLI14421273">- Lo desidero anch'io, mormorò Cecilia sotto lo sguardo di suo padre.</p>
<p n="ITLI14421274">- Questa sera la febbre avrà ceduto, disse Bruto, il medico della signorina provvederà domani.</p>
<p n="ITLI14421275">- Il medico della signorina siete voi, signore. Ne ho abbastanza di quegli asini, che la uccidevano. Non voglio che il mondo dica che io sono stato loro complice. Le circostanze della malattia sono tali che giustificherebbero forse l'accusa. Dovete comprendermi tutti e due.</p>
<p n="ITLI14421276">- Ve ne prego, dottore, disse Cecilia come se avesse una scossa elettrica dalle parole di suo padre. Vi chieggo scusa. La febbre è una mezza pazzia.</p>
<p n="ITLI14421277">Bruto salutò e parti.</p>
<p n="ITLI14421278">Ritornò alla sera.</p>
<p n="ITLI14421279">Il conte l'accompagnò, assistette alla visita e constatò che sua figlia andava un po' meglio. Il dottore partito, fece segno a Lisa di uscire, e restò solo colla ragazza.</p>
<p n="ITLI14421280">Questo signor Ruitz era un uomo fatto di diversi pezzi, un carattere diviso a compartimenti. Custode di canarini a corte; barone nelle anticamere della regina, in mezzo al servidorame; conte in città; artista nel suo appartamento, stava sempre palafreniere dinanzi a sua figlia. Lo si vedeva umile al castello, freddamente creanzato nelle relazioni di società, amabile nel suo studio; ma sua figlia era sicura di trovarlo sempre faceto o brutale.</p>
<p n="ITLI14421281">Ella non ne comprendeva la ragione; ma il conte ne aveva forse una segreta.</p>
<p n="ITLI14421282">Egli credeva, infatti, che Cecilia non fosse sua figlia e aveva avuto il coraggio di farne rimprovero a sua moglie. Ma l'ex-cozinera de la reyna, l'ex-cunadora y fanadora dei principi reali, l'ex-amidonadora(11) de lo cuerpo de la reyna si era limitata a rispondere:</p>
<p n="ITLI14421283">- Osservate la sua testa.</p>
<p n="ITLI14421284">Cecilia, come abbiamo detto, aveva i capelli rossi come mastro Ruitz.</p>
<p n="ITLI14421285">Egli è vero che mastro Ruitz non era il solo, che avesse il capo adornato di quel colore fra il circolo che stava intorno alla regina Carolina; ma non era una buona ragione per sospettare di una donna che dava tale spiegazione al momento di morire. Mastro Ruitz, però, tenne i suoi sospetti e non potè mai guarirne completamente.</p>
<p n="ITLI14421286">L'ex-groom era brutto. Aggiungeva ai suoi capelli rossi degli occhi verdastri; una pelle della bianchezza della calce, sparsa di macchie grigie e butterata ad intervalli; dei denti gialli, spaziati come i merli di una torre; il naso corto che si ribellava contro labbra grosse e azzurrastre.</p>
<p n="ITLI14421287">La statura era piccola. Il corpo meschino alle estremità, grosso nel mezzo; - lasciamo gli altri particolari che ne completano il quadro.</p>
<p n="ITLI14421288">Lisa era partita; il conte passeggiò nella stanza, le mani incrociate dietro il dorso, distratto, canterellando. Una lampada, sotto un globo d'alabastro, rischiarava dolcemente la stanza e addolciva tutti i contorni. Il viso di Cecilia appena sarebbe risaltato dai guanciali se i suoi occhi, dove restava ancora un(12) po' di ondeggiamento, dopo la tempesta della febbre, non ne avessero accusata la presenza.</p>
<p n="ITLI14421289">Essa spiava tutti i movimenti di suo padre, aspettando l'esplosione finale.</p>
<p n="ITLI14421290">- Sarebbe forse vile o atroce, pensava, o semplicemente motteggiatore e saltimbanco? Che cosa escirà da quel fango che ribolle là entro? un pulcinella o un briccone?</p>
<p n="ITLI14421291">Non tardò molto a saperlo.</p>
<p n="ITLI14421292">- Così, dunque, signorina, esclamò Ruitz alla fine, fermandosi dinanzi alla lampada, ti sei lasciata accalappiare, eh? Credevi, dunque, che a quel giuoco non ci fosse che a guadagnare un marchese autentico per marito, o al più, al più di quelle farfalle che si chiamano baci? Sciocca. Io so tutto!</p>
<p n="ITLI14421293">Cecilia non rispose e chiuse gli occhi. Suo padre le faceva orrore.</p>
<p n="ITLI14421294">- Se tu fossi una vera contessa, o semplicemente una rivendugliola di fagioli cotti e di nocciole arrostite al forno, non sarebbe nulla. Si può compromettere benissimo una posizione decisa. Ma compromettere una posizione equivoca, intaccare una riputazione incerta, aggiungere un fallo ad una cosa oscura, mettere la vergogna sull'infamia! ah! ciò è cosa stupida. Cosa diverrai oggi con questa macchia sulla tua bellezza?</p>
<p n="ITLI14421295">- Vi ringrazio di velare il vostro pensiero, padre mio. Non si deve mai aver troppo ragione, disse Cecilia con voce tronca.</p>
<p n="ITLI14421296">Soffocava.</p>
<p n="ITLI14421297">- Se non si trattasse che di te, continuò il conte passeggiando(13) su e giù, passi ancora; avresti aggiunto una scimmia ai tuoi pappagalli. Ma tu fai la caccia sul mio terreno.... Alto là!</p>
<p n="ITLI14421298">- Non vi comprendo punto, padre mio.</p>
<p n="ITLI14421299">- Mi comprenderai. Sai tu chi paga tutto questo lusso che ti circonda?</p>
<p n="ITLI14421300">- Ma la vostra carica alla corte, i canarini della regina, io credo, rispose Cecilia.</p>
<p n="ITLI14421301">- Precisamente i canarini. Come m'hai tu sedotto il mio marchese, eh? Perchè quest'opera non può venire che da lui, se non m'inganno.</p>
<p n="ITLI14421302">Cecilia tacque; ma dei singhiozzi amorosi tradivano il suo silenzio.</p>
<p n="ITLI14421303">- Quante volte mi è venuta la voglia di ucciderlo quella canaglia, esclamò Ruitz. Ne valeva la pena! L'avrei conservato imbalsamato. Dovrò ricominciar da capo ora.</p>
<p n="ITLI14421304">- Mai più, disse Cecila sollevandosi a mezzo sui guanciali.</p>
<p n="ITLI14421305">- Mai più che cosa? rispose il conte, facendo una contorsione che avrebbe voluto essere un sorriso. Credi forse che io vada a preparartelo di nuovo, per presentartelo tutto pentito? È sparito il tuo marchese.</p>
<p n="ITLI14421306">- Dio mio! perchè, dunque, non mi lasciaste morire? disse Cecilia disperata.</p>
<p n="ITLI14421307">- Perchè? perchè ho bisogno di te, perdio! Credi tu che ti avrei aiutata a divenire grande e grossa perchè tu ti prenda il divertimento di frangere i miei arnesi? Credi, forse, che, dopo aver fatta questa bella scappata, non abbia più che d'andartene? Grazie tante. Alla gogna con me, malfattrice. Il dottore ha detto che tu devi morire o che il tuo stato deve avere lo svolgimento ordinario. Ho riflettuto da tre giorni a questa parte. Tu non puoi morire ancora.</p>
<p n="ITLI14421308">- Siete, dunque, felice della mia vergogna?</p>
<p n="ITLI14421309">- La vergogna non macchia nella nostra famiglia, madchen Ruitz! essa alimenta, capisci?</p>
<p n="ITLI14421310">- Padre mio!</p>
<p n="ITLI14421311">- Chiamami: compare e dirai meglio.</p>
<p n="ITLI14421312">- Voi avete qualche cosa di sinistro a dirmi, signore, esclamò Cecilia con voce più ferma; voi non osate farmi una rivelazione; dite alla bella prima il vostro pensiero e chiaramente. Vedrò cosa mi resta da fare.</p>
<p n="ITLI14421313">- In altre circostanze ti avrei fatta partire per Parigi, onde guarirti in qualche stabilimento speciale, e ti avrei fatta ritornare ragazza come prima, dicendo ai curiosi che la tua nonna, la vecchia marchesa di Arbacos Llamanda... - sai di chi parlo! - ti aveva voluto nel suo castello in Ispagna! Ora, invece, ho bisogno di te. Se tu mi fossi inutile, ti avrei abbandonata alle cure del dottor Tibia: eri in buone mani. Ma ora io ti associo ai miei affari.</p>
<p n="ITLI14421314">- Quali affari?</p>
<p n="ITLI14421315">- Ciò non ti concerne punto. Tu non sei che il "compagno" nella società. Il nome principale della ditta è affar mio. Ma il tuo precoce prodotto non entra nei miei conti. Bisogna che io lo sconti sotto altro nome. Non mi comprendi?</p>
<p n="ITLI14421316">- Non oso comprendervi.</p>
<p n="ITLI14421317">- Grazie della modestia! Ti lascio, dunque il tempo di abituarti a questa audacia e di osar comprendere. Per aiutarti, mi spiego più chiaro. Fra pochi mesi, tutti i fannulloni e le pettegole di Napoli osserveranno che la tua taglia non è più della flessibilità normale. Fra alcuni mesi ci sarà un bamboccio di più in famiglia. Se quella sporca e stupida cosa, che si chiama la polizia, non avesse gli occhi aperti, potremmo farne un bucato a tempo e luogo ed il diavolo è un buon sensale. Ma questo modo di salvar la virtù compromessa ci condurrebbe davanti ad una corte criminale. Bisogna, dunque, trovare un padre. La è tradizione di famiglia: trovare un padre! Ciò è affar mio. Ti risparmio la fatica di cercarlo.</p>
<p n="ITLI14421318">Cecilia ricadde sui suoi guanciali e nascose il suo viso piangendo. Ruitz continuò a passeggiare convulsivamente, poi soggiunse:</p>
<p n="ITLI14421319">- Se non si trattasse unicamente che dell'onore, siamo abbastanza in fondo, gioia mia, per ridere di questo scherzo. Ma abbiamo degli altri gatti da pelare. Pel momento lasciati guarire da quel puntiglioso provincialotto, che rassomiglia ad un bove che arrossisce delle proprie corna! quando sarai guarita non ti chiederò cosa dovremo fare. Gli avvenimenti maturano da sè come le nespole.</p>
<p n="ITLI14421320">Mastro Ruitz non attese la risposta ed uscì.</p>
<p n="ITLI14421321">Scorse una settimana.</p>
<p n="ITLI14421322">Cecila aveva traversato delle crisi abbastanza forti, ma da due giorni era sulla via della guarigione. Non s'era mai piegata nella sua alterezza verso Bruto, quantunque questi l'avesse curata con un'emozione piena di compassione. Ma egli aveva, d'altra parte, conquistato le simpatie del conte, che gli aveva procurato due clienti fra la gente di corte e a cui la regina pagava le ricette e le visite; gli aveva fatto intravedere un brillante avvenire e gli aveva perfino parlato un po' dei suoi affari.</p>
<p n="ITLI14421323">Si era degnato di mostrargli il busto schizzato della dama velata, - favore che non aveva accordato a nessuno, diceva egli. La dama velata, che voleva che il suo busto fosse finito il più presto possibile, a quanto pare, moltiplicava le sue visite; veniva ora quasi quotidianamente.</p>
<p n="ITLI14421324">Un giorno essa fece chiedere a Bruto un rimedio contro l'emicrania. Bruto rispose ridendo:</p>
<p n="ITLI14421325">- Un marito. Boheraave ha detto: F&#x9c;mina quidquid est, propter uterum est.</p>
<p n="ITLI14421326">- Scrivete la ricetta, dottore, rispose il conte ridendo alla sua volta ed indicatemi il farmacista che la fornisce.</p>
<p n="ITLI14421327">Portò la risposta alla dama, che se ne compiacque come del frutto dell'albero della scienza.</p>
<p n="ITLI14421328">Una settimana dopo, Cecilia si era alzata. Allora il conte invitò Bruto a pranzo con sè e la figlia, un pranzo di convalescenza, servito nell'appartamento di Cecilia, il primo che il conte facesse con lei dopo la sua malattia. Bruto non aveva nessuna ragione per rifiutare.</p>
<p n="ITLI14421329">Si era nel novembre, dalle giornate corte e piovose. La tristezza stava nel cielo e nei cuori. A sei ore scendeva la notte. I tre convitati sedettero a tavola nel gabinetto di Cecilia.</p>
<p n="ITLI14421330">Avviluppata in una veste da camera di casimir bianco, imbottita di seta color di rosa, la testa ricoperta da una cuffia di trina molto leggiadra, la vita stretta da un cordone di tela nero e oro, quella ragazza era vezzosissima. Il suo pallore risplendeva. I suoi capelli erano ricoperti da una rete, che stentava a tenerli tutti e lasciava sfuggire alcuni ricci ribelli che scendevano sul collo. Il languore dei suoi occhi era inebbriante.</p>
<p n="ITLI14421331">Cecilia non mangiò quasi niente. Il conte mangiò e bevette per due. E Bruto, quantunque fosse in estasi dinanzi alle mani, alla posa, all'insieme della giovine convalescente, tenne testa perfettamente al conte.</p>
<p n="ITLI14421332">Finito il pranzo, si andò a prendere il caffè nella stanza di Cecilia, intanto che si sparecchiava nel gabinetto. Poi, siccome essa era un po' stanca, il conte ed il dottore vi ritornarono soli per fumare, prendere il thè e conversare. Il vino di sciampagna rendeva il conte molto loquace, a quanto asseriva egli stesso. Il fatto sta che Bruto si sentiva tutto intenerito, sorrideva al genere umano con aria di protezione; avrebbe sporto la mano ad una tigre per augurarle il buon giorno. L'universo non aveva che delle pose, una bocca, delle pupille, come quelle di Cecilia. Messer Bruto aveva lo sciampagna umanitario senza saperlo; poichè era, m'immagino, la prima volta che ne beveva. Il conte, pure, pareva tenero e pieno di buoni sentimenti.</p>
<p n="ITLI14421333">- Siete voi ricco, dottore? chiese egli con voce accarezzante.</p>
<p n="ITLI14421334">- Eh! eh! rispose Bruto con aria un po' sbalordita, non ne so nulla, ma credo che quel gruzzolo di scudi, che mi ha lasciato don Noè mio zio, tocchi il fondo. Don Gabriele mi ha detto qualche cosa a questo proposito, la settimana scorsa.</p>
<p n="ITLI14421335">- Prima di tutto, chi è questo don Gabriele? Non mi piacciono i nomi proprii sospesi in aria, senza genealogia nè qualifica.</p>
<p n="ITLI14421336">- Don Gabriele? non è un uomo di cui si possano dare i connotati in succinto, come per un passaporto. Se parlassi fino a domani, ancora non vi direi ciò ch'egli è. In cinque minuti egli è Carlomagno, Pulcinella, Colombina, la Regina, Berta, il guappo ed il frate, il brigante e la provvidenza. È turco, ma eccolo poi crociato, poi eremita, inglese, francese, svizzero e, sopratutto, napoletano burlone! Aspettate un poco, ed è diavolo e poi subito Tobia, il suo angelo ed il suo rispettivo cane. Il cane, sopratutto; abbaia come una muta intiera; riassume tutte le astuzie della polizia! Oh sì! dopo ciò, provatevi a definire don Gabriele. Domani può essere imperatore dei Romani, l'asino di Balaam, il muggito del vento, lanterna di polizia, spia, tutto, insomma e qualcosa altro ancora.</p>
<p n="ITLI14421337">- È un uomo pericoloso, questa vostra conoscenza, dottore. Bisogna che ne giudichi un po' da me stesso. Me lo condurrete.</p>
<p n="ITLI14421338">- Se vorrà venire, rispose Bruto.</p>
<p n="ITLI14421339">- Siete ammogliato, dottore?</p>
<p n="ITLI14421340">- Sono sulla via di esserlo.</p>
<p n="ITLI14421341">- Come sulla via?</p>
<p n="ITLI14421342">- Sì, in via di ammogliarmi. Ho subìto i primi disinganni. La ragazza, che io voleva sposare, è stata rapita e mi ha piantato lì con un peso sul cuore. Ora sto in aspettativa, ma interrogo il mio cranio, secondo il sistema di Gall, per conoscere se ho le protuberanze d'un marito.</p>
<p n="ITLI14421343">- E cosa vi risponde il cranio, don Bruto?</p>
<p n="ITLI14421344">- Niente di buono. Non ho che la pazienza, ma mi sforzo a famigliarizzare coll'educazione le servitù ribelli che mi mancano.</p>
<p n="ITLI14421345">- Se avete la pazienza, non cercate nessun'altra virtù coniugale. Con quella sola sarete il modello dei mariti.</p>
<p n="ITLI14421346">- Credete? Pure io penso che un marito il quale non ha fermezza di carattere....</p>
<p n="ITLI14421347">- Disgraziato! volete dunque portare il germe della ribellione nel vostro matrimonio? Pazienza, discrezione, obbedienza, miopia, bonomia, ecco...</p>
<p n="ITLI14421348">- Cospetto! non ho nessuna di queste qualità, eccettuato....</p>
<p n="ITLI14421349">- Avete l'essenziale, dottore. Ma quali qualità cercate in vostra moglie, eh?</p>
<p n="ITLI14421350">- Sto per i capelli rossi.</p>
<p n="ITLI14421351">- To'! come quelli di Cecilia.</p>
<p n="ITLI14421352">- Scusate, non volevo fare un'allusione. Ma è forse un'idea spontanea, destata dalla contemplazione delle treccie della signora vostra figlia.</p>
<p n="ITLI14421353">- Andiamo avanti, va bene. I capelli rossi sono per voi capelli dorati. E poi?</p>
<p n="ITLI14421354">- E poi mi piace una bella pelle candida, con degli occhi neri, un bocchino dalle labbra rosee e dai dentini bianchi.</p>
<p n="ITLI14421355">- Come Cecilia, dunque, oppose di nuovo il conte.</p>
<p n="ITLI14421356">- È vero, la signorina ha tutto ciò, perchè è bella. E mi piacciono le ragazze dalla persona flessibile, che portano arditamente il capo sulle spalle, che danno a volta dei sorrisi, a volta delle scudisciate, che abbracciano e mordono, secondo....</p>
<p n="ITLI14421357">- Fulmini e sangue, ma voi parlate di Cecilia, dottore?</p>
<p n="ITLI14421358">- Mille scuse, signore, non faccio nessuna allusione diretta, non l'oserei; ma sono contento di sapere che le mie inclinazioni sono divise da una persona così elegante e d'un grado sì elevato.</p>
<p n="ITLI14421359">- Ma c'è meglio di tutto ciò, don Bruto! Cecilia ha una dote. La regina Urraca, che l'ha veduta bambina e che le vuol bene, le farà dei bei regali il giorno delle sue nozze. La ragazza porterà inoltre con sè una bella clientela al dottore fortunato che la sposerà; forse un posto di medico o di chirurgo in qualche ospitale, il favore a corte e la mia protezione.</p>
<p n="ITLI14421360">- Tutto ciò è molto bello, disse Bruto. Ma sposa forse un medico vostra figlia?</p>
<p n="ITLI14421361">- C'è qualche cosa di simile sul tappeto, se quel medico ha buon naso e lo spirito abbastanza spregiudicato per passar oltre a certi inconvenienti e accettar gli altri doveri della sua posizione.</p>
<p n="ITLI14421362">- Tutto questo sta nella dote della signora Cecilia, signor conte?</p>
<p n="ITLI14421363">- Indispensabilmente.</p>
<p n="ITLI14421364">- Suppongo che quel medico ha accettato!</p>
<p n="ITLI14421365">- Non so, perchè non glie l'ho ancora domandato. È cosa del resto che esige riflessione. È un giovane di ventiquattr'anni, povero, senza appoggi, di una educazione incompleta, provinciale....</p>
<p n="ITLI14421366">- Precisamente, come me.</p>
<p n="ITLI14421367">- Sì, precisamente, colle stesse sucettibilità, gli stessi pudori, forse, lo stesso riserbo e che conosce quello che voi conoscete sulle condizioni in cui si trova la mia povera figlia.... Cosa credete che risponderà il vostro collega, dottore, quando gli farò comprendere che potrei accordargli la mano di Cecilia?</p>
<p n="ITLI14421368">- Noi so veramente. Credo che vorrà conoscere tutto quello che si esige da lui per prezzo di un tal favore. Poichè io penso che non è per nulla che si offrono tutti questi vantaggi a questo uomo imperfetto, a meno che, fra i difetti della sua educazione, non abbia anche quello di sedurre le ragazze a sua insaputa.</p>
<p n="ITLI14421369">- No, egli non ha nulla a rimproverarsi in questo disastro della mia famiglia. Dovrebbe, invece, concorrere egli a ripararlo.</p>
<p n="ITLI14421370">- E ci consente? chiese vivamente il dottore.</p>
<p n="ITLI14421371">- Ancora non ne so nulla. Ma voi al suo posto cosa fareste?</p>
<p n="ITLI14421372">- Domanderei un giorno o due per riflettere. Non si prendono di tali determinazioni dopo pranzo, quando il sangue bolle e che il lato animalesco è padrone di casa.</p>
