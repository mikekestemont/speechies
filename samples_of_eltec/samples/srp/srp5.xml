<?xml version="1.0" encoding="UTF-8"?>
<samples n="SRP19100">
<sample><p n="SRP191001705">- Сирото срце, пусти ми да превијам твоје ране, - рече јој он, грлећи њена колена, и продужи јој тепати љубавне речи, нежније но ма једна жена. - Не плачи, драга, ми смо створени једно за друго, ти си мој анђео, моја добра вила, мој обећани рај, накнада мога живота; не плачи, јер твоје сузе падају као кључала смола на моје срце...</p>
<p n="SRP191001706">- Ти си све моје добро на овој земљи, Мико. Ја немам ништа, ништа друго. Вечерас сам ја осетила смрт... овде, у мојој глави. Не остављај ме, Милошу. Помисли, пријатељу, како би било свирепо узети ми ову једину наду да ћу вечито остати поред тебе. Милошу вољени, воли ме, воли ме много, али не буди тужан. Ево, ја нећу више да плачем, мада је ово права сласт: плакати овако близу твојих груди и срца. Устани, мој анђеле. Ох, како ми је тешко видети те да патиш. Устани, Мико, и реци да ме волиш. Ох, како те ја волим!</p>
<p n="SRP191001707">Млади човек се подиже тек упола, на колена, загрли своју драгану око паса, и, у екстази своје љубави, он јој рече испрекидано:</p>
<p n="SRP191001708">- Ја не могу замислити, веруј ми, да нам је могућно постојати једно без другог. Ти и ја, ми чинимо једно један. Наша будућност можда неће бити мирна, ни за тебе ни за мене. Биће сиротиње, црних дана. Али, биће исто тако и среће, те још какве среће!</p>
<p n="SRP191001709">- Твоја срећа!... Али, док ми остане и последњи дах живота, ја ћу бити роб твоје среће, ја ћу ти дати све, жртвовати се цела за твоју будућност. Ја знам да ме ти волиш исто тако. Шта нас се тиче сиротиња и други свет. Ти ћеш видети како ћу ја умети начинити те срећним.</p>
<p n="SRP191001710">Ова два бића, уједињена правом љубављу, љубављу која је начињена од сладострашћа и самопрегоревања, дрхтала су овако прибијена једно уз друго у прохладној мистерији ове магловите ноћи на крају зиме. Њихова кожа се јежила и зуби су цвокотали од хладноће, али се они нису могли одлучити да се, ма и за тренутак, одвоје једно од другог.</p>
<p n="SRP191001711">- Је ли, Мико, ти ћеш ме задржати поред себе, ти ћеш ме узети у своју кућу, код твоје мајке и твоје браће. Ја их све волим, - говорила је Зорка и миловала разбарушену косу свога драгана. - Ја ћу бити старија сестра малој Добринки, и они ће ме сви волети. Ја ћу имати једну кућу, једну породицу, ја нећу више бити сама. Ја ћу имати много браће... то је била моја жеља откако знам за се. Је ли, мој Мико, ти ћеш ме волети увек, и ми ћемо бити срећни сви заједно. Реци ми: да, мој анђеле; не говори ми више: не!</p>
<p n="SRP191001712">Милош рашири руке и рече нешто. Та реч није постојала ни у којем језику. Она је била избила из дна груди, сама, неартикулисана, као уздах. Али, Зорка ју је разумела јасније него да је о њој читава књига написана. И млада жена се предаде своме драгану сва, као болесно дете. Кремић је стеже на груди и подиже са земље лако, као да је од хартије. Осећао ју је уза се сву уздрхталу. Његове широке мушке груди су се дизале и спуштале једним јаким ритмом. И замало, ове две намучене душе увијаху се као змије у грчевитом и слатком заносу своје љубави.</p>
<p n="SRP191001713">- Ох, овај загрљај, он ми је вратио све! - рече му Зорка кад се мало отрезнише од пољубаца, и мало помало, као јагње, умири се на Милошевим грудима.</p>
<p n="SRP191001714">У својој соби са једним прозором и окренутој Дунаву, Милош је разговарао са Зорком шта ће да обуче. Имао је један леп пепељаст костим који је облачио недељом. Али, он није био црн, те према томе незгодан за свечане прилике. Стога је Зорка наваљивала на свога драгана да се реши и обуче реденгот. Овај црни капут, који је још могао да поднесе пре годину дана кад је покојна госпа Селена приређивала чај за оба заљубљена пара, сад је био већ и сувише стар. Милошеви другови, који су њим располагали као својом имовином, не би га више могли познати. Једно време, млади песник је био једини у свом клубу на Универзитету који је имао црно одело, те га је морао позајмљивати увек кад је ко имао да држи какву беседу, да преда венац или дочека некога. Тако се готово цела једна универзитетска генерација провукла кроз овај капут, дело једног скромног кројача из предграђа, и дала му име: патриотски реденгот. Црна хаљина, која је некад давала тон озбиљан и свечан, почела је била да жути; на дугмићима се провидело гвожђе; лактови су били излизани, а пешеви погужвани. Да се наши људи не брину толико за насушни хлеб, можда би ова хаљина била пажљиво остављена у орман, као спомен на прошле борбе и бивша одушевљења; али се код нас не води рачуна ни о људима, а камоли о стварима, и патриотски реденгот се спремао да подели судбину свих капута и савије се у какву телалницу. И као да му је хтела да заслади последње дане и недостојан крај, млада жена узе га да га попегла и спреми за још једну свечаност. Под врућим гвожђем и вештом женином руком, стари капут оживе још за један тренутак, као лабуд певајући своју песму, и доби свој стари, свечани и озбиљни изглед, те се Милош реши да га обуче.</p>
<p n="SRP191001715">Имао је још времена до почетка представе, али се Кремићу све чинило као да ће да задоцни. Журио је Зорку да похита са облачењем, љутио се на дугме од кошуље што се није могло да закачи; псовао чивутског бога врвцама од ципела које су се кидале; није могао да нађе четку да очисти шешир; коса му је падала на чело, цигара га пекла. А кад је све било на свом месту, Милош је ишао од стола до ормана, из собе у ходник, и тражио нешто што му је требало а што није знао шта је, док се не би лупио по челу, по своме челу занесеном од радости, и рекао самом себи, као што се некад шалио са друговима из клуба:</p>
<p n="SRP191001716">- Глуп си као билијар!</p>
<p n="SRP191001717">Зорка се спремила пре Милоша.</p>
<p n="SRP191001718">Била је сва у црнини. Па ипак, та црнина је била кокетна. Велики шешир од црних чипака давао је њеној малој глави пуно неке веселости, отмене и жалосне у исти мах. Испод врата јој је стајао један једини накит - један прост цвет на гранчици, обоје од црног смиља - поклон који јој је Милош донео из Ужица. Хаљина од црне свиле, сва у фалтама, тек је додиривала њене полуразвијене груди, остављајући до воље посматраоцу да их замишља онакве какве хоће, па се онда стезала око витког струка и спуштала се ка земљи слободно, али ипак тако да се с часа на час сагледа мала Зоркина стопала, стегнута у плитку лаковану ципелицу, по којој се лепршали крајеви врвце од свиле.</p>
<p n="SRP191001719">- Ја сам готова, - рече она улазећи у Милошеву собу и навлачећи рукавице на руку, на белу руку голу до лаката.</p>
<p n="SRP191001720">Кад је све било готово, Кремић се пипну за џеп, да још једанпут види да ли су му ту улазнице за позориште, окрену се неколико пута по соби, као да се питао: није ли још шта заборавио, и изиђе за Зорком.</p>
<p n="SRP191001721">Милошу се није никад учинио Позоришни трг тако светао као те вечери. Осветљени прозори на позоришној згради, богенлампе пред уласком у Позориште, на Коларцу и Управи фондова, велика сијалица на Позоришној кафани, четири фењера око Кнежева споменика, и неколико великих уличних лампа које су се случајно сусретале на овом месту, давале су овом малом тргу светлости у изобиљу и претварали га у великоварошки крај. Кола су јурила за колима. Тротоари су били пуни света. Калдрма је одјекивала од коњских копита. Два трамваја су стварала још већу забуну. Шум гомиле је опкољавао Позориште. Врата на уласку су била закрчена. Свет се склањао само кад би била каква госпа, огрнута тешким огртачем од свиле и крзна, сишла са фијакера.</p>
<p n="SRP191001722">- Добар вече... и ви у позориште?</p>
<p n="SRP191001723">- Здраво, здраво... Велизаре!</p>
<p n="SRP191001724">- Зна ли се ко је писац?</p>
<p n="SRP191001725">- Нема много личности... неко извежбано перо!</p>
<p n="SRP191001726">- Видећемо... видећемо! Драма је тешка ствар. Наше друштво не даје материјала за...</p>
<p n="SRP191001727">- Е-еј! С пута! - викао је корпулентан и званичан позоришни жандарм.</p>
<p n="SRP191001728">И поново би се појавила каква госпа лако потскакивајући са фијакера, као да се родила у њему, док се гомила побожно склањала и отварала пут свили и крзну.</p>
<p n="SRP191001729">Зорка се прибијала уз Милоша. Ове госпође у скупоценом оделу, фијакери, цилиндри, цвикери и ова гомила која је журила на све стране око њих, плашили су је. Чинило јој се да су све очи упрте на њих двоје, и да се хиљаду руку диже да јој узме њеног вереника, који је поред ње корачао блед и унезверен.</p>
<p n="SRP191001730">Сасвим ниско, да се једва чуло, она се обрати Кремићу:</p>
<p n="SRP191001731">- Ти ме волиш?... Ах, опрости ми што те то питам још и данас, јер ми је потребно да ми то потврдиш, да ме увериш да је то извесно. Да знаш како сам понекад жедна извесности.</p>
<p n="SRP191001732">Место одговора, Милош је узе под руку. Многи у тој гомили су га познавали, али се млади човек не побоја пакосних осмеха, већ уздигнуте главе поведе своју вереницу кроз цео тај свет.</p>
<p n="SRP191001733">Стара зграда Народног позоришта била је тог лета оправљена. Златна боја је дрхтала на стубовима, недавно премазаним. Слике великих људи по галеријама биле су поново нацртане. Нова кадифа се пресијавала по балконима и ложама. Обновљена слика Кнеза Михаила достојанствено се дизала изнад бине. Са великог тавана је висио позлаћен лустер с многобројним светлилима и плавио дворану таласима бриљантне светлости.</p>
<p n="SRP191001734">Кремић је са свог места, које је било с краја једне од последњих клупа у партеру, посматрао осветљену дворану. Позориште се брзо пунило. Ложе су биле заузете све. У фотељама су се сијале парадне еполете официра. На трећој галерији се видео венац чупавих глава, које су, усхићене и радознале, буљиле очи у дубину партера. У једној ложи прве галерије Милош спази уредника Препорода и изненади се, јер је господин Стајић врло ретко одлазио у позориште. Бивши сарадник поменутог листа притискивао је левом руком срце, које је јако лупало од великог узбуђења.</p>
<p n="SRP191001735">На естради од оркестра се појави капелник. Његов штапић описа један кратак лук по ваздуху, и оркестар засвира један познат српски марш.</p>
<p n="SRP191001736">Млади песник осети да је најзад дошао час правде. Било му је јасно да је овај капелник што седи на узвишеном месту због њега; због њега и цела ова гомила света, богата и отмена, онај низ кола пред позориштем, оне сјајне еполете у првим редовима и венац чупавих глава на трећој галерији, због њега и ова музика, чији се свечани тонови разлежу чак горе до позлаћеног лустера.</p>
<p n="SRP191001737">Завеса се поче дизати.</p>
<p n="SRP191001738">У позоришту наста тишина. Само је, овде онде, трептао онај несхватљив жагор који се чује кад се гомила изненадно ућути.</p>
<p n="SRP191001739">Сцена је претстављала скроман салон једне чиновничке породице. Није било свега што је Милош хтео, а било је дометнуто понешто што није био нигде назначио.</p>
<p n="SRP191001740">Паде прва реч, обична, свакодневна. Конверзација поче. Једна се појава сврши. На бини се појави једно ново лице. Реченице постајаху маркантније, смисао схватљивији. Глумци су играли са пуно воље.</p>
<p n="SRP191001741">Милош претрпе једно мало разочарење. Дијалози, који су му изгледали глатки кад их је стварао, чинили су му се сад на много места неприродни и рапави. Глумци су истицали ствари које је сматрао за споредне, а многе реченице, за које је мислио да њима нагласи главну мисао, прелазили су лако, као преко ситница. И цела ствар која се одиграла на бини изгледала му је у многоме друкчија него што ју је замишљао кад ју је писао.</p>
<p n="SRP191001742">Публика је одобравала глумцима. Сцена за сценом се одигравала. Милош се постепено навикавао на ову неочекивану промену свог дела. Речи, задахнуте целим темпераментом глумаца, звониле су добро.</p>
<p n="SRP191001743">- Нисам никад мислио шта је на теби лепо, - чуо се дрхтав глас првог позоришног љубавника. - Јесу ли то твоје очи, твој глас? ... Ја не знам. Ти ми се допадаш сва.</p>
<p n="SRP191001744">Чин се примицао крају. Радња је била тек почела, али се већ загонетка живота постављала и осећао се смртоносни задах Сфинкса.</p>
<p n="SRP191001745">- О, мој драги љубљени, - тепала је јунакиња драме, и кроз свој осмех пуштала да сине варница једне скривене сузе, - ти знаш добро зашто те ја волим... Ни због чега другог већ због тебе самога. Ја те волим за сву срећу коју си ми дао... коју си ми открио у животу, дотле тако пустом и жалосном. Ја те волим, мој племенити пријатељу, због твоје душе, праве и чисте; ја те волим због твоје замршене косе, због те необријане браде која ме боде, и због још много другог којечега. Ти си најлепше у ономе што ми је живот дао. Од дана кад сам те познала... нарочито од тренутка кад сам постала твоја, мој живот би нов, и ону срећу коју сам дотле само сањала, ја сам проживела са тобом, у твоме наручју. Ја осећам како те волим. Ево, овде у грудима. То боли... Али, то је сладак бол. Не остављај ме, моја душо, јер ја нећу моћи живети без тебе.</p>
<p n="SRP191001746">Кад се завеса спусти, галерије су биле већ освојене. Партер и ложе су се држали још скептички.</p>
<p n="SRP191001747">- Шта велиш? Није рђаво?</p>
<p n="SRP191001748">- Сиже је наш, а нов... љубав према газдарици. Досад иде, видећемо како ће продужити.</p>
<p n="SRP191001749">- Први чин је код наших писаца увек најбољи!</p>
<p n="SRP191001750">- Није рђава ова мала удовица жандармеријског капетана... Интрига се већ поставља: они се сувише воле да се љубав може отказати, а удовица је одвише рђава партија да се млади техничар реши на брак и драму претвори у комедију.</p>
<p n="SRP191001751">- Карактер јунаков је оцртан снажно. Само... мало је претерано поета за једног техничара.</p>
<p n="SRP191001752">- Одлична ствар, а, Крњо? - рече један шегрт своме колеги, силазећи с треће галерије и бришући рукавом нос.</p>
<p n="SRP191001753">Други чин је био јачи од првога. Из тихих реченица, ненамештених сцена, и из целе једне болне љубави која се борила да помири свој живот са животом који ју је окружавао, излазила је на видик, мало помало, али све јасније, утвара крвожедног Сфинкса.</p>
<p n="SRP191001754">Љубавник је већ јаукао:</p>
<p n="SRP191001755">- Ова бића која се неприлично називају ближњима постају ми несносна. Сит сам овог Београда, овог чопора крупних и ситних паса који се отимају око исте кости. Ја бих бежао од њих и њиховог урлања, и отиснуо се не знам ни ја где... само далеко, што даље са тобом, у живот истине и правде.</p>
<p n="SRP191001756">- Ох, то ја и мој сан, - одвраћала је драгана. - Како бих ја тек желела отићи негде с тобом, остати увек поред тебе и љубити те без зазора и слободно. Ово скривање баца тамну сенку на целу моју срећу.</p>
<p n="SRP191001757">Спољни живот, тај живот који их је окружавао и није хтео водити рачуна о њиховом сопственом животу, стезао се све више као обруч, као један велики грч, и мучио их све јаче.</p>
<p n="SRP191001758">Глумица која је играла јунакињу проживљавала је, заједно са њом, њену муку. То је био истински плач; праве су биле њене сузе, и природно је дрхтао њен глас кад је говорила:</p>
<p n="SRP191001759">- Против нас је твоја кућа и друштво, моје године и твоја будућност. Ми смо мали и сироти. Против нас је најзад цео свет. Ја знам да ме ти волиш и да си готов да претрпиш све у име наше љубави. Али, ја нећу да ти патиш, ја бих хтела да те видим срећна, ја нећу да се у име моје одричеш твоје среће. Шта да радим? Кажу да је Бог добар и правичан. Али, зар он може допустити да ми останемо несрећни кад не чинимо зла никоме? О, Боже милостиње, сажаљења, Боже правде, ти који управљаш световима и човечанством, научи ме шта да радим.</p>
<p n="SRP191001760">Речи глумичине су падале у мртву тишину у позоришту. Нико није покушавао да што каже или запљеска. Као окамењена, лица су била упрта у бину чак и кад завеса поче да се полагано спушта. Гледаоци су несвесно упирали очи у спуштено платно, као да су из њега хтели да прочитају одговор на питање управљено Богу, на питање од кога је зависио живот два божја створа, две човечје душе. Тек дуго после спуштања завесе чу се један пљесак руку, затим други, а за овим трећи, и најзад цела висока дворана Народног позоришта одјекивала је од аплауза. С часа на час се чуо усклик: "Писац!" Али, тајанствени писац је остајао веран својој речи и, невидљив, непознат, ћутао је мирно иза многобројних леђа која су му била окренута.</p>
<p n="SRP191001761">Зорка је са слатким узбуђењем пратила развој прва два чина. Ти догађаји су били њени догађаји; све те појединости, ситнице, поклони, пољупци, цвеће и уздаси припадали су њој; она је била та пријатељица која теши, она је говорила те речи које сад стотине гледалаца слушају.</p>
<p n="SRP191001762">- Не буни се против живота, драгане. Баш и да је то што кажеш, зар нам он није дао оно што је најлепше, нашу љубав? Шта нас се тиче пустиња, кад нам љубав нуди зелену оазу коју освежавају поветарци заноса и радости. Твоја љубав је најлепша и најистинитија награда за мој живот, усамљен и тежак. Ја сам толико жудела за једном правом љубављу да је умем ценити колико треба. Ох, ја ћу умети сачувати и повећати ово што ми је Бог дао. Истина, ја ти не доносим ништа више до моје срце, али ја ћу умети да те разумем и потстичем. Ја ћу се посветити твоме делу. Теби је потребно да имаш једно биће уза се. Ја ћу ти помагати у твојим пословима. Начинићу ти кућу пријатном, да ће ти се милити наше огњиште. Ти ћеш видети... наш ће живот бити леп.</p>
<p n="SRP191001763">Али, ово су били већ последњи ведри тренуци, и загонетка живота, загонетка која убија, постављала се јасно и неодложно: једно се морало жртвовати, да би друго могло живети. И драмска јунакиња је болно јецала:</p>
<p n="SRP191001764">- Ја не видим у будућности могућност спасења за нас обоје. Ти или ја, једно од нас двоје мора се жртвовати за другог, жртвовати се сасвим. Једно од нас мора се одрећи живота, да би живело друго, једно од нас мора се склонити, да би начинило место другоме. Иначе, ја не видим друго ништа до очајање и срећу. Ја сам старија и мање вредна...</p>
<p n="SRP191001765">На те речи, Зоркино лице се обуче у свечану строгост једног мртваца, и тако оста до краја представе.</p>
<p n="SRP191001766">Тек у тренутку кад при свршетку драме јунакиња, да би се склонила са пута среће свог драгана, прекида свој живот самоубиством, Зорка крикну. Цео свет чу овај врисак, али никоме то не би чудно. Илузија драме била је готово потпуна. И у сјајној дворани Народног позоришта се зби још једна драма, једна од оних драма кратких, дубоких и изненадних које су још болније баш због тога што се дешавају међу позлаћеним стубовима и што ништа не утичу на задовољство и светковину присутних.</p>
<p n="SRP191001767">Дрхтећи сва, Зорка покуша да скине рукавицу, мислећи да јој она смета. Али су узе биле много теже, неразрешљиве и несавладљиве. Судба којој треба да се поклони показа јој се јасно, и млада жена поче да осећа муку и губљење свести, ону муку која почиње од краја прстију где се сви нерви шире и губе. Она клону и спусти главу на наслон предње клупе, са жељом да умре.</p>
<p n="SRP191001768">Завеса се већ била одавно спустила. Публика је била устала на ноге и бурно пљескала. Галерије су грмеле:</p>
<p n="SRP191001769">- Писац, пи- са- ац!</p>
<p n="SRP191001770">Одавно се у храму српске Талије, навикле на патетичке шупљине и патриотске декламације, нису чуле овакве речи, смеле и просте, нити су се виделе верне слике људског бола које су погађале право у срце.</p>
<p n="SRP191001771">Свет је био као опијен.</p>
<p n="SRP191001772">И у Милошевој глави се вртело. Није разазнавао шта се око њега догађа. Чуо је неку страшну лупу. Пред очима му је све излазило опточено дугиним бојама. Видео је да неки људи скачу са седишта. Хтеде и он да то уради. Али, у том тренутку поче да се око њега окреће дворана, и он инстинктивно изађе у ходник.</p>
<p n="SRP191001773">Хладан ваздух споља га освежи одмах. Он се мало прибра, и пун радости што је слушао како избија час дугоочекиване победе, похита на бину.</p>
<p n="SRP191001774">Овде је призор био сасвим друкчији. Један ватрогасац, са шлемом на глави, стајао је поред врата и мирно гледао шта се око њега дешава. Глумци су се пресвлачили. Једна маскирана глумица је тражила нешто на бини. Редитељ је псовао неког позоришног момка. Од Сфинкса није било ни трага. Само је управник, човек са француском брадом и женским гласом, трчао од глумца до глумице, трзао их за хаљине и викао:</p>
<p n="SRP191001775">- Писац, писац!</p>
<p n="SRP191001776">- Ја сам писац, господине управниче.</p>
<p n="SRP191001777">Управник га погледа зачуђено. Познавао је Кремића из Препорода.</p>
<p n="SRP191001778">- Честитам, господин-Кремићу!... Господине редитељу. . . редитељу, еј, брзо, објавите публици да је писац комада наш млади песник, Милош Кремић.</p>
<p n="SRP191001779">Редитељ намести јаку од капута, узе парче беле хартије, и, у пози претседника министарства, изиђе пред публику на малу завесу, па објави ко је писац.</p>
<p n="SRP191001780">Као одговор, дворана загрме још јаче, и у гомили разноликих гласова разумеваше се само једно огромно: -ац.</p>
<p n="SRP191001781">Велика завеса се диже.</p>
<p n="SRP191001782">Милош Кремић се нађе сам на бини пред једном безобличном црном масом, која је покретала хиљаде руку и осмехивала се.</p>
<p n="SRP191001783">Млади човек био се нагнуо наивно. Очи су му светлуцале благо, као у млекаџиског коња. Гвожђе на дугметима његовог реденгота се сијало. Из дворане је ударала јака врућина. Затим се нешто црно скотрљало пред њим, дворана ишчезе, и пред њим се појави поново човек с француском брадом, који му је стезао руку и говорио:</p>
<p n="SRP191001784">- Честитам, млади човече!</p>
<p n="SRP191001785">Кремићу одлакну као да му се тежак терет свалио с груди.</p>
<p n="SRP191001786">Завеса је била спуштена. На бину потрча цео онај литерарни и политички полусвет што се креће између Москве и Позоришне кафане, и стаде се руковати с Милошем. Међу њима је највише било гимназиских професора.</p>
<p n="SRP191001787">Кремић је збуњено одговарао на многобројна питања и трудио се да буде љубазан са сваким, а у себи се питао:</p>
<p n="SRP191001788">- Је ли ово победа?... слава?... Како је несносна!</p>
<p n="SRP191001789">Из тога га трже једна рука која се спусти на његово раме:</p>
<p n="SRP191001790">- Твојој вереници је... како да кажем... врло тешко.</p>
<p n="SRP191001791">Нови бесмртник није био све ни чуо шта му Богдан каже, али на помен његове драгане, он потрча к њој као без душе.</p>
<p n="SRP191001792">То се десило у почетку пролећа, кад су врапци скакутали по пољу, пуноме сламе.</p>
<p n="SRP191001793">Зорка је распремала кућу тога дана као да ће у њој живети читаву вечност. Уредила је Милошеве књиге, очистила му пепеоницу и метнула му на сто једно писмо које му је дошло тога јутра.</p>
<p n="SRP191001794">Нико није могао посумњати у страшну одлуку која се била усадила у њено срце од оног тренутка кад јој је припала мука у позоришту. Њено бледолико лице је чувало ону птичију озбиљност као у данима своје кратке среће.</p>
<p n="SRP191001795">На пролетњем сунцу су се сијали опајани зидови и обрисани под. Чист намештај је мирисао и смешио се као да очекује званице. Благ поветарац је пиркао кроз отворен прозор с Дунава. С њим је наваљивало на собу и бакарно пролетње сунце, које сеје са собом грозницу и црне мисли.</p>
<p n="SRP191001796">Зорка се била налактила на прозор и гледала у пучину бистрог ваздуха која се таласала пред њом. Она је хтела да још једанпут види тај велики пејзаж који ју је тешио у ранијим данима самоће и урамљивао целу годину дана њене љубави.</p>
<p n="SRP191001797">- Како је живот чудан!... Како смо ми чудни!... Како је све чудно!... - мислила је она несвесно.</p>
<p n="SRP191001798">Огромна и сјајна маса воде, бела као никад, ширила се достојанствено између две обале. Иза Дунава се дизали погорушани шумарци. Овде онде зелениле су се врбе, видели се бледи ритови и беласала се пролетња језерца.</p>
<p n="SRP191001799">- Једна завеса пада... Човек се губи. Ништа се не зна о њему, и све пролази...</p>
<p n="SRP191001800">С ове стране џиновске реке обала је била као обријана. По голој земљи се вукла нека мокра слама и остаци воденога шљама. Тек од железничког насипа, који везује Кланицу са Станицом, показивали се знаци живота, заоране њиве и расуте куће, и умножавали се утолико више уколико су се приближавали вароши. У високо, бескрајно небо штрчали су витки фабрички димњаци. Из њих је избијао сив дим, полако, не журећи се, и губио се у бездан бистрога ваздуха.</p>
<p n="SRP191001801">Зорка је посматрала ове сиве праменове, посматрала их је како се дижу и губе, и мислила:</p>
<p n="SRP191001802">- Куд они иду? Шта бива с њима?... Нико не брине за њих, и други праменови се журе да заузму њихово место, па после... да се и они изгубе, неповратни и неожаљени.</p>
<p n="SRP191001803">Улицом је звиждукао један радник, један од оних радничких типова који носе реденгот, имају велике бркове и аранжирају кадрил на забавама.</p>
<p n="SRP191001804">- Где сам ја видела овог човека?... У реденготу и с великим брковима? - запита се Зорка.</p>
<p n="SRP191001805">Млада жена се сети Пере Јагодића, сарачког мајстора у Официрској задрузи, родом из Бежаније... "знате, овде преко"; и пред њом се појави, изненадно у целој опширности, њен први рандеву са Милошем крај мртвачког одра Анђиног.</p>
<p n="SRP191001806">Успомене, питања и размишљања полетеше на њену душу као црне птице, али она махну руком по челу и удаљи се са прозора.</p>
<p n="SRP191001807">- Нашто губити време! - рече она у себи. - Већ је десет сати. Треба се журити.</p>
<p n="SRP191001808">Она седе за сто, отвори дивит, узе перо и потражи хартију. Све ове мале појединости чиниле су јој се живи створови према којима треба поступати пажљиво. На истој хартији, опточеној црном бојом, она је писала некад она дугачка писма своме драгану у Ужице.</p>
<p n="SRP191001809">Ова хартија јој изазива гомилу успомена на протеклу годину дана, на њену љубав, на њеног драгана и мајку, на младост и детињство, и за часак, пред њом се појави цео њен живот, очишћен од туге и тешких тренутака, онакав какав се он јавља у успоменама.</p>
<p n="SRP191001810">Зорка је изгубљено гледала у рупицу од пера којим је хтела потписати своју смртну пресуду, и није се могла одлучити да је напуни мастилом.</p>
<p n="SRP191001811">- Шта ли је мислио радник који је правио ово перо? - премишљала је она. - Каква ли је мука пунила његово срце?... Ах, бесмислице! Перо као и остала пера! Ја сам кукавица. Треба се журити.</p>
<p n="SRP191001812">Зорка снажно замочи перо у мастионицу, и поче писати брзо, као да се бојала да је ко не спречи:</p>
<p n="SRP191001813">"Драги мој Милошу,</p>
<p n="SRP191001814">Знам да ће те јако изненадити ово писмо кад га добијеш. Бојим се да те њиме много не забринем. Али, не бој се, не брини се. Ствар није толико важна, и све ће бити свршено кад га будеш читао."</p>
<p n="SRP191001815">Кад заврши ову реченицу, млада жена осети да је нешто стеже у грлу. Она пину мало воде и настави:</p>
<p n="SRP191001816">"Молим те, буди миран, и стрпљиво прочитај писмо до краја. Ја те волим више него икад, и желим ти срећу. Твоје добро је било одувек сан мога живота. Ја сам мислила, Милошу, да те могу усрећити, и зато сам искрено желела да будем твоја жена. Али, сад видим да ти ја могу донети само несрећу. Пут којим идемо постао је опасан. Ти више њим не смеш ићи. Ми смо били успавали нашу савест, да би послушали наше срце. Срце је рђав саветник. Оно је умело да сакрије опасност зла под заводљивим обликом слатких мисли, пространих нада, племенитих илузија. Ја знам да су наше намере биле часне, али која вајда! Наш пут није био прав... ми смо били на рђавом путу. Сад се зло свети, и неко од нас мора да плати кривицу што смо залутали. Ја сам била старија; на мени је било да будем хладнија и да те одвратим од зла пута. Ја се зато радо жртвујем, да се ти можеш вратити."</p>
<p n="SRP191001817">Она предахну и прогута још мало воде.</p>
<p n="SRP191001818">"Ти си, Милошу, млад. Ти треба цео да се предаш животу. Ти не смеш да се жртвујеш и да до краја својих дана вучеш окове нашег греха. Ја сам грешна, Милошу. Није требало да допустим да ме ти заволиш. Због тога се ја повлачим са твог пута. Ја те сувише волим да бих могла живети без тебе; због тога ја не могу бежати нигде. У власти ми је пак да раскинем са животом, и ја га раскидам, срећна, јер је то за твоју срећу. Ја се не бојим божјег суда, јер овим искупљујем опроштење нашега греха и спречавам твоју пропаст. Знам да ће твој бол бити велики. Али, ти треба да ме заборавиш. Мало помало, мој спомен ће избледети из твоје мисли. Остаће само неодређен бол једног тешког сна. Нека он остане, Милошу, нека остане тај бол; хоћу да нешто остане од мене у твом срцу. То што остане биће добро и крепиће те на твом стрменом путу ка слави."</p>
<p n="SRP191001819">Једна суза се скотрља са Зоркиног ока и замрља реч слава. Она пажљиво избриса ову мрљу мастила и продужи:</p>
<p n="SRP191001820">"Нека те ова суза не буни. То је суза задовољства, суза добрих дела. Ти немаш ни због чега да ме жалиш. Ја сам, истина, много патила, али сам и много љубила. Мало је жена које је љубав тако слатко љуљкала као мене. Она је обузимала највише врхове моје мисли. И ја могу рећи с правом : "Хвала ти, Боже, моја судбина је била добра." Не пати мислећи да ми је смрт била тешка. Смрт је проста. Зашто је се бојати? Она је као несвест која обузима оне који су достигли границу напора. Ја сад видим колико се неправо виче на њу. Није смрт него је живот оно што нас мучи, што нам ставља мучне загонетке, уморава нас и цеди нам наше снаге. Смрт долази после тога, после свих тих мука, као добар анђео, и ослобођава нас. Ах, како је смрт лепа кад човек воли. Она је тако близу љубави. Зар оне обадве нису начињене од бесвесности и заборава?"</p>
<p n="SRP191001821">Часовник у соби изби десет и по. Зорка настави писати брже.</p>
<p n="SRP191001822">"Време је да пожурим. Писмо треба да те нађе пре него што изиђеш из канцеларије. Ја сам учинила све да моја смрт начини што мање ларме. Ако моје тело нађу, учинила сам да ме не преносе кући. Васић ће се заузети код дневних листова да од тога не праве никакав догађај. Ово мало ствари што имам не вреди богзна шта, али то је још све што имам и чиме могу располагати. Моја последња воља је да то припадне твојој сестри, малој Добринки. Учини ми то, хоћу да ме се она сећа по добру. Ја сам је толико волела, и мислила сам да се бринем за њу. Бог је хтео друкчије!... Нажалост, теби немам шта да оставим... ништа друго до неколико избледелих писама и моје вреле жеље да успеш у твојим плановима за будућност и уметност. Али, имам једну молбу да упутим на тебе: ако хоћеш да будем потпуно мирна с оне стране гроба, немој да мучиш себе, немај гриже савести, не пребацуј себи ништа... Мало је људи који би били тако добри да су били на твоме месту. И буди сигуран да си ти био увек у праву према мени, и да ја умирем потпуно срећна."</p>
<p n="SRP191001823">На ове речи грунуше сузе младој жени, и она се једва савлада.</p>
<p n="SRP191001824">"Ах, Милошу, изненадно ми долази цела снага моје љубави. И ја сам срећна. Још последњи пут да пољубим твоје очи вољене, око за оком. Ја љубим твоје чело паметно и високо. Ја завлачим своје руке у твоје дуге косе, тако благе и светле. Али, највише, ја љубим једним слатким и дугим пољупцем твоје усне тако свеже. Ох, овај пољубац, ти га знаш добро, прими га у мисли, он ће ти пријати и сећаће те да га ниједан човек није примио од мене него ти... Ја не могу више... Збогом, буди срећан!</p>
<p n="SRP191001825">Зорка."</p>
<p n="SRP191001826">Кад сврши писмо, млада жена га затвори у коверат и стави адресу. Тек тада она диже главу. Њене очи беху суве. Али се у дубини њених зеница, црних као вода у сенци од врба, губила једна језовита шупљина, као у мртвачких лубања, и по челу се хватао један таман облак самоубилачке решености. Она се брзо диже, пажљиво намести шешир на главу, прикачи га иглом за своју кестењасту косу, природно уковрчену, узе писмо и изиђе на улицу.</p>
<p n="SRP191001827">Варош се љушкала под поплавом златне светлости првог пролећа. У прашини, крај кућа, играли се врапци. Једна мува зујала је око пећи за пржење ћевапчића, која је стајала пред једном кафаном на углу. Беспослени аласи се сунчали, наслоњени на једну тарабу. Из суседних башта допирао је мирис на преорану земљу и пролетње цвеће. Осећало се како трава расте и да нов живот струји у природи.</p>
<p n="SRP191001828">Зорка се осети, за тренутак, изван црних мисли које су је обузимале. Највећи несрећници доживљују ову изненадну потпору. То нису људи што им трче у помоћ, то је снажан живот ствари који весело бруји око њих и улива им поуздање. И ова природа, весела и обновљена, са зујањем мува и несташном игром врабаца у прашини, са мирисима из преоране баште и свим чудним звуцима који у пролеће долазе из разнежене земље и ведрог неба, потрча Зорки у сусрет, да јој говори о нади, безбриги, миру и ускрсу. Али, то не потраја ни колико један тренутак, а таман облак који јој је покривао чело, пун црних мисли као црних крила, поста још гушћи, и млада жена се право упути своме циљу.</p>
<p n="SRP191001829">Близу Дома Светог Саве, тамо "где је био жандарм", на месту њихових некадањих састанака, Зорка нађе једног носача, даде му писмо и добру напојницу, па му рече, осмехнувши се на силу:</p>
<p n="SRP191001830">- Пожурите се да предате ово писмо. Ствар је весела. Биће још бакшиша!</p>
<p n="SRP191001831">Од Дома Светог Саве, она пође Душановом улицом, да се не би враћала истим путем.</p>
<p n="SRP191001832">Два млада човека, који су чекали трамвај, добацише јој неки комплименат, али га она не чу и сави у прву споредну улицу која води ка дунавској обали.</p>
<p n="SRP191001833">Пред њом се беласала велика река, модра и топла. Зорка ју је гледала нетремице. Њене тамне очи мериле су неодређеност воде, губиле сваки израз живота и отварале се врло широко, као пламен који се увеличава пре него што се угаси.</p>
<p n="SRP191001834">Удар који задеси младога песника кад летимице прочита Зоркино писмо био је тако брз и бруталан да Милош у први мах не осети сав бол који му је био спремљен. Он пажљиво сави писмо у коверат, као да се тицало неког обичног љубавног састанка, и рече своме претпостављеном:</p>
<p n="SRP191001835">- Ви ћете ме извинити што излазим раније... Тиче се једног неодложног посла.</p>
<p n="SRP191001836">Кремић узе шешир и штап, па изиђе из канцеларије, а нико не посумња да се нешто догодило што ће изменити из основа судбину младог човека.</p>
<p n="SRP191001837">Милошу није ишло никако у главу да је то Зорка писала, није веровао да је то писмо истина, није се могао надати да је та мала, мршава жена кадра учинити један тако храбар и очајан корак, није најзад могао замислити да њега може задесити тако велика несрећа. Он је хватао Велике степенице, све две по две, трчао и тражио наде и заборава у свом умору.</p>
<p n="SRP191001838">На улици није било ничега нарочитог. Један таљигаш је тукао свога коња који није хтео да вуче узбрдо. Часовник на Саборној цркви је избијао једанаест сати. Једна грана је била препречила јарак поред тротоара, те се прљава вода разливала широко по калдрми. Али, баш тај таљигаш, тих једанаест сати које је избијало, прљава вода и сва та тупа обичност ствари уверавали су га да се десила некаква несрећа.</p>
<p n="SRP191001839">Код Круне му препречи пут једна група институтки.</p>
<p n="SRP191001840">Оне су на себи имале дуге црне кецеље. Испод кратке сукње су се показивали слободно пуни листови њихових младих ногу, мало накривих као у патки. Уз тек напупеле груди су притискивале неколико књига, укоричених и увијених у хартију од новина. Све су говориле, у исти мах и гласно, гледале у плав пролетњи ваздух, пун добрих нада и љубавних обећања... ваздух који је трептао пред њима. Говориле су гласно и осмејкивале се блажено.</p>
<p n="SRP191001841">- Оне се осмејкују, јер мисле на љубав! - у себи је говорио Кремић. Ах, да оне знају колико је та љубав жалосна и свирепа!</p>
<p n="SRP191001842">Од Круне, наниже, Милош је познавао све улице, оне тихе, недограђене улице по Зереку и Дорћолу. То је био њихов кварт. Колико пута су они туда прошли заједно, држећи се испод руке, љубећи се у сенци каквог дрвета и говорећи о будућности.</p>
<p n="SRP191001843">- Је ли могућно да је то сад све прошло, прошло заувек, да се више никад не поврати?... Је ли могућно да ће она уста која сам ја овуда толико љубио сатрунути сад у подземној влази и задаху трулих дасака?</p>
<p n="SRP191001844">Све је стајало непромењено и исто. Млади човек је трчао низ ове стрме улице, али није губио ни најмањи детаљ који се видео око њега. Гомиле успомена су излазиле пред његове унезверене очи. Ипак се он није задовољавао, и желео их је још више... све више, као да је срећом прошлих дана хтео да оповргне своју садашњу беду.</p>
<p n="SRP191001845">Он је познавао ове натписе по угловима, мршаве липе засађене дуж тротоара, физиономију кућа и кочничаре на префарбаном трамвају. Он их је све гледао и немо им говорио збогом, као и својој срећи.</p>
<p n="SRP191001846">Најзад се показа четвртаст сандук куће у Банатској улици, мило место неколико кратких месеци, где је он у ствари живео живот, оаза песме и снова, стан његове среће и храм љубави, у који је Милош сада улазио као у гробље.</p>
<p n="SRP191001847">Кремић потражи кључ. Он је висио као обично, кад Зорка није код куће, обешен о један ексер на вратима. Кућа је била распремљена и чиста. Нигде се није видео ни најмањи знак борбе. Столице су стајале у салону лепо распоређене, као да су чекале на званице. Дивит на писаћем столу је био затворен. Милошев портрет га је гледао спокојно из свога позлаћенога оквира. Сунце, које је било покривено једним облаком, сину поново и пуном светлошћу обасја целу унутрашњост овог напуштеног стана</p>
<p n="SRP191001848">Млади човек се трже.</p>
<p n="SRP191001849">Кућа му се учини пуста, беда сурова, свет празан.</p>
<p n="SRP191001850">- Зашто сам ја дошао овамо? - упита се он.</p>
<p n="SRP191001851">Нико му није ништа казао; Зорка му није рекла у писму како ће то бити, али Милош уједанпут схвати целу ствар; за часак упре очи у плаву траку Дунава, која се весело преливала на сунцу, и, хватајући се за последњу наду да ће можда још доћи на време, потрча ка обали.</p>
<p n="SRP191001852">Али, смрт није знала за чекање, и он приспе касно.</p>
<p n="SRP191001853">На прашњавом путу, који је почињао од обале и губио се у сплету улица овог предграђа, виделе су се само групице радозналих гледалаца, којима је једина брига била да се распитују о ономе што се десило:</p>
<p n="SRP191001854">- Ко је то?</p>
<p n="SRP191001855">- Шта се то десило?</p>
<p n="SRP191001856">- Млада!... Девојка? Како се зове?</p>
<p n="SRP191001857">Радознали свет се питао овако и упирао очи у дно хоризонта, где се уздизала суморна зграда Опште државне болнице иза једног реда јабланова.</p>
<p n="SRP191001858">Кремић појури тамо, не видећи више никога, заборављајући да узме кола, ударајући путевима за које је мислио да су пречи, а који су га водили далеко од његовог несрећног циља, у поље, у баре или ћорсокаке, где му је требало газити по устајалој води, прескакати буњишта, и враћати се да поново залута. Он је трчао као луд. Кад би посрнуо, дочекао би се на руке. Бол од пада није осећао, и настављао је свој трк, још брже и живље.</p>
<p n="SRP191001859">Пред жутим зидом болничке баште заустави се изненадно, као отети коњ кад осети пропаст. Куражан дотле, он плашљиво погледа сад у ово жалосно место болести и смрти.</p>
<p n="SRP191001860">Из двоспратне зграде, с великим прозорима и шиљастим кровом, ударао је задах на лекарију. По башти су се шетали болесници у дугим болничким кошуљама. Из једне споредне зграде у дну дворишта, начињене од дасака и с белим крстом на вратима, појави се један полициски писар са лекаром. За њима изиђе један жандарм и два болничара.</p>
<p n="SRP191001861">Кремића нешто ледну у срце.</p>
<p n="SRP191001862">Он се инстинктивно упути тој згради са белим крстом. Није питао никога за допуштење, а нико га и не задржа.</p>
<p n="SRP191001863">Врата су била широм отворена. Кроз њих је било нешто тешко и накисело.</p>
<p n="SRP191001864">На једној широкој, црно обојеној дасци лежало је унутра нешто непомично, покривено парчетом белог платна.</p>
<p n="SRP191001865">То је била Зорка. Она је лежала на ребрима, као смрзла птица. Очи су јој биле покривене капцима, по којима се видела још плава мрежица њене крви. Око помодрелих усана играо је један озбиљан осмех. Близу уста стајала је једна црна суза крви, која се била згусла као капља катрана. Њено лице, тихо као од мрамора, почивало је мирно у вечитом сну.</p>
<p n="SRP191001866">Млади човек се скруши на колена пред својом непомичном драганом, узе је за руку, обухвати око паса и наднесе се над њено лице, као да ју је хтео спасти из таласа.</p>
<p n="SRP191001867">Осмех је играо око њених усана. Очи су биле скривене под плавом мрежицом, дубоко у дупљама. По лицу се простирала свечаност смрти. Један мали рак мрдао је у замршеној кестењастој коси.</p>
<p n="SRP191001868">Милош га спази, пусти једно: ах, и као да се бојао од овог рака, од овог белог платна, почадилих дрвених зидова и целог овог призора у капели, он побеже из болнице, не знајући како, против своје воље, гологлав и са лицем окамењеним од ужаса.</p>
<p n="SRP191001869">Он побеже. Куд? Како? Којим путем? Никад није знао... Никад није био начисто шта је радио тога дана.</p>
<p n="SRP191001870">Сећао се само неких појединости.</p>
<p n="SRP191001871">У једном тренутку, сасвим у другом крају вароши, видео се у једном излогу дућана, унезверен, гологлав; ветар му је мрсио косу; у руци му стајао згужван шешир. Куд је после продужио, како се нашао на путу за Топчидер?</p>
<p n="SRP191001872">Сећао се како је ишао увек право. Кућа се јављала за кућом, двориште за двориштем. Пред Монополом срете један пар. То је био један млад човек и једна млада жена. Они нису обраћали пажњу на њега, држали су се чврсто испод руке... једно уз друго, и у говору примицали усне.</p>
<p n="SRP191001873">Милош је био тако исто млад; и он је у срцу имао један извор нежности, али га је он угушивао, и бежао... куда? Камо? Зашто? Он није знао.</p>
<p n="SRP191001874">Како се нашао на отвореном пољу?... Сећао се да је један густ облак био покрио сунце. Ветар се подиже. Киша пљусну. Све око Милоша поста сиво од милијарда ситних капљица воде. Он се сакри под једно дрво.</p>
<p n="SRP191001875">Кад је киша престала?... Колико је било сати? Време, као разбијен часовник, било се зауставило за њега и није му давало никаква спомена.</p>
<p n="SRP191001876">Како се вратио у варош? Је ли га ко видео, познао?... То је било избрисано из његове памети.</p>
<p n="SRP191001877">Тога дана није био ништа окусио. Сећао се само како је ушао на капију од куће, решен да се убије. Врата су стајала незакључана, онако како их је он оставио. Месец је купао својом светлошћу обе њихове собе. Милошево грло је било суво као испечено, и по његовим образима линуше сузе, лагане и дуге, без јецаја, без уздаха, као да је то била његова душа која је плакала. Он се баци преко распремљене постеље и притиште главу на меку перину.</p>
<p n="SRP191001878">- Треба свршити... треба свршити што пре, - понављао је у мислима, и припијао се уз ову постељу њихове љубави.</p>
<p n="SRP191001879">- Зар хоћеш да лишиш ону која лежи сад у мртвачком сандуку и онога што још једино може очекивати од тебе... да јој не испуниш њену последњу вољу, њену последњу молбу? - проговори у Милошу његова савест. - Она се жртвовала за твоју срећу. Не одбацуј ту срећу, она је скупо плаћена... смрћу плаћена.</p>
<p n="SRP191001880">- Зорка није имала право, - гласно крикну, млади човек. - Ја не могу живети без ње. Ја видим да је мој живот свршен... треба свршити... треба свршити што пре.</p>
<p n="SRP191001881">Кремић запали свећу.</p>
<p n="SRP191001882">Он се био потпуно решио да се убије. Сад је хтео само да још једанпут види место где је провео најлепшу годину свога живота.</p>
<p n="SRP191001883">Са свећом у руци и закрвављених очију, он је ишао из собе у собу. У његовој соби паде му поглед на канабе, покривено црном шагринском кожом. Зорка га је била изместила из салона, кад се код ње доселио, и метнула га ту, у његову собу, да Милошу буде удобније.</p>
<p n="SRP191001884">Ово велико канабе, намештено према прозору, са кога се могло гледати на Дунав, било је нарочито мило Милошу. Колико пута су они разговарали на том канабету, упола лежећи, главу уз главу, с укрштеним рукама, и опијали се дугим пољупцима.</p>
<p n="SRP191001885">Млади човек примаче свећу да још последњи пут види ово парче мртвог намештаја, који је за њега био живи сведок његове љубави. На једном сточићу, који је стајао поред канабета, Милош опази једно неотворено писмо, наслоњено на пепеоницу.</p>
<p n="SRP191001886">Он познаде рукопис. Писмо је било на њега и долазило је од његове мајке.</p>
<p n="SRP191001887">Предомисли се да ли да га отвори.</p>
<p n="SRP191001888">Он је увек волео да чита мајчина писма.</p>
<p n="SRP191001889">Ова добра старица, са два разреда основне школе, умела је писати онако како говори, оним лепим језиком рођених Ужичана, везујући по три речи заједно. Она је увек знала наћи пуно паланачких новости, о овом човеку или оној жени које је Милош познавао, и испричати их просто и без икаквих пакости, јер у њеној души није било ничег рђавог. И после... њене упола казане бриге, страховања и нежне молбе да се чува, увек се слатко дотицале његовог срца.</p>
<p n="SRP191001890">Најзад, он оцепи коверат.</p>
<p n="SRP191001891">Из писма испаде један аматерски снимак. Кремић га подиже, не гледајући шта је; метну га на сточић и поче читати писмо.</p>
<p n="SRP191001892">"Кроз који дан послаћу снаји једну теглу слатка, - између осталог му је писала мајка. - Остало ми је од јесенас. Врло је лијепо испало. То су дуње из наше баште. Хоћу да види какво је наше слатко. Чекам само да ти довршим чарапе, па ћу вам све заједно послати. Кажи снаји нека те добро гледа, знаш како је то она мени поручивала кад си ти био овамо."</p>
<p n="SRP191001893">Милош махну главом и прогута једну сузу.</p>
<p n="SRP191001894">"У овом писму шаљем ти нашу слику. Сликао нас је Радоје поручник. Како ти се допада? Ударило ми сунце у очи, па сам испала ћорава."</p>
<p n="SRP191001895">Кремић погледа у фотографију.</p>
<p n="SRP191001896">Крај једног накривљеног плота од зашиљених дасака стајала је његова цела породица. Мала Добринка се била обесила мајци о руку, као да се плашила нечега. Брат полицајац, мршав и кошчат, био се наслонио на своју сабљу, и испод полициске капе, набијене на очи, смешио се болећиво и кисело. Остала два брата су стајала озбиљно и свечано.</p>
<p n="SRP191001897">Гледајући у мајчину блузу од јевтиног порхета, у те пријатне и познате физиономије своје породице, у накривљен плот од дебелих дасака и мученички осмех свога брата, Милош се сети његових речи, оних које је говорио и оних које није хтео да каже:</p>
<p n="SRP191001898">- Није живот што и песма, где је сва мука пронаћи да се ум сликује са друм. Поред љубави има и дужности, поред драгане постоји породица... Зар ти мислиш да под полициском блузом не сме куцати једно човечје срце? И ја сам волео и имао узвишених жеља. Зар ја не бих марио да будем учен правник, начелник министарства, професор универзитета. Али, требало је спасти кућу, требало је да онај старац, који сада спава у Доварју, не остане без крова над главом, требало је спасти ову децу. Теби је било лако...</p>
<p n="SRP191001899">Кремић поново погледа у блед снимак паланачког аматера.</p>
<p n="SRP191001900">Ова стара жена могла би понети шта боље од јевтиног порхета. Овој девојчици треба доста братске заштите, да се не плаши пред странцима. Ова два дечка имају такође својих потреба. А овај полицајац, чија се блуза и на слици познаје да је извештала, заслужио је да се одмени и да се са његовог кошчатог лица истре кисео осмех мучеништва.</p>
<p n="SRP191001901">Једна мисао, изненадна и нова, страшнија него самоубиство, јер је требало продужити живот кад се нема воље за њега, и топла у исти мах, јер је велика, јер је хришћанска и божанска, затресе уморену главу младог човека.</p>
<p n="SRP191001902">- Идем тамо, идем да им помогнем. Моја помоћ биће искрена. Веља се неће више осмехивати овако. Онај плот треба подупрети. Ја ћу их умети помоћи. Ја ћу им дати све што имам, јер мени не треба ништа.</p>
<p n="SRP191001903">Он притиште груди с леве стране. Смрт његове драгане била је отворила широку рану на овим младићским грудима, али на ту рану падао је неки мелем, који је не лечи, али је олакшава и одржава живот. И тај мелем, који му је долазио са бледе слике његове породице, уносио је у Милошево раскрвављено срце један благ дах нове радости, радости пуне суза, радости питоме и тихе, оне радости коју је осетио кад се решио да Зорки да своје име, да би је утешио, радости коју човек осећа кад радост чини.</p>
<p n="SRP191001904">- Ах, сад тек разумем Зорку како се могла решити на онај страшан корак... како је слатко кад се човек одриче себе ради својих.</p>
<p n="SRP191001905">Милош леже на канабе, и поново се задуби у фотографски снимак који му је писмо донело. Полако су његове трепавице отежавале, рука дрхтала; фотографија паде на његова уста, и он заспа тешким сном који долази после великих губитака нервне снаге, и одакле човек излази способан да живи поново и да сноси оно што му се чинило несношљиво.</p>
<p n="SRP191001906">- Ја још не верујем да ти идеш у Ужице... како да кажем... на свагда. То је оригинално... како да кажем... песнички, али није паметно. Сад ти се указује прилика... Треба је шчепати... како да кажем... После ће бити доцкан.</p>
<p n="SRP191001907">- Не, Богдане, за мене нема више прилика. Ја не тражим више ништа. Ја идем да довршим своје дане и помогнем друге.</p>
<p n="SRP191001908">- То је поезија, драма... како да кажем... То се дешава на даскама, на позорници. Али, у свету!... Сад кад си... како да кажем... пробио лед...</p>
<p n="SRP191001909">- И разбио главу! - пресече га Кремић горко.</p>
<p n="SRP191001910">- Видиш како си лако добио место у суду, - не даде се збунити репортер Препорода. - Тражио си Ужице, и добио си га. Да си... како да кажем - хтео Београд, добио би и њега. Новине те хвале, критичари очекују од тебе нову звезду на пољу наше драме, људи те дочекују радо и нуде ти... како да кажем... своју помоћ.</p>
<p n="SRP191001911">- Не, не, Васићу. Та помоћ долази и сувише доцкан.</p>
<p n="SRP191001912">- Ти претерујеш, као увек. Заиста, то би била... како да кажем... грдна штета. Ето, ми смо били најбољи другови, а ја... пардон, Милошу, ја сам увек веровао у твој таленат, али нисам могао... како да кажем... ни у сну сањати да ти можеш онако нешто написати. Оно је био божанствен тренутак кад млада жена у другом чину диже руке к небу и управља питање Богу: "Шта да радим?" - како да кажем - рецитовао је Богдан Васић - "Кажу да је Бог добар и правичан. Али, зар он може... како да кажем... допустити да ми останемо несрећни кад не чинимо никоме зла. О, Боже милостиње, сажаљења, Боже правде... како да кажем... ти који управљаш световима и човечанством, научи ме шта да радим..."</p>
<p n="SRP191001913">- Ах, остави, Богдане, то су ствари...</p>
<p n="SRP191001914">- Никад нисам чуо бурнији аплауз откако долазим у позориште. Једна девојка је плакала поред мене. Господин Стајић је лично... како да кажем... написао ону критику, на целој трећој страни Препорода.</p>
<p n="SRP191001915">Милош се смешио на ове покојне успехе, као на нека пала величанства, и гледао цело време за амалином који је носио његов куфер.</p>
<p n="SRP191001916">- Да, Васићу, ја волим свој рад; ја ценим своју драму. Али, ја више ништа не могу написати. Она ме је и сувише стала.</p>
<p n="SRP191001917">- То се теби чини. После годину две дана... како да кажем... Има времена. Ти си млад...</p>
<p n="SRP191001918">- Не, ја сам већ остарео. Ево, ја немам више од 24 године, а чудим се што моје косе нису седе. Моје срце је постало једна велика крпа, искидана ветровима живота, упрљана сваковрсним додирима, избледела на великим кишама. Ја у себи осећам само подеротине. Да, Васићу, те подеротине, ти дроњци, то су моје бивше наде, то су моје некадање наклоности и мртва веровања.</p>
<p n="SRP191001919">Амалин је измицао уз брдо Дубровачке улице.</p>
<p n="SRP191001920">Два пријатеља се пожурише да га стигну.</p>
<p n="SRP191001921">Милош је имао на леђима један широк авелок, чије пешеве је покретао лак пролетњи ветар. На глави му је био мек шешир са широким ободом. Испод шешира сијале су његове благе плаве очи, нешто натмурене. Његово лице је било бледо и остарело, као после какве велике болести.</p>
<p n="SRP191001922">- Вараш се, Кремићу, - упорно га Богдан бранио од њега самог, - ти си... како то рекох?... млад, а кад је човек млад, он је у стању да преболи све. Не прави твој бол већим него што је. Остави времену... Оно уме најлепше да привија облоге и да лечи. На ране... како да кажем... доћи ће ожиљци, и све ће проћи... То ће проћи, видећеш.</p>
<p n="SRP191001923">- Не, не. .. ти то не знаш, ти то не можеш знати, јер ти ниси патио. Ово су ране које се не могу преболети. Оне су као и рак. Човек живи, али и рак с њим. Један дан долази кад је све свршено. Не, Васићу, ти то не можеш знати, и нека Бог не да да то сазнаш. Ја сам уништен, ја сам претрпео банкротство идеала, крах свега; ја не постојим више, ја немам више своје ја, ја сам бивши човек.</p>
<p n="SRP191001924">- Добро, нека је и тако, - противио се Богдан. - Нека си... како да кажем... претрпео крах идеала, нека си банкрот. Али, ти ниси једини. Има толико људи који су банкротирали, пали под стечај, били на робији, али је то прошло... Они су се... како да кажем... вратили, отворили радњу. Покушај и ти. Ово није први пут кад ти је тешко. Око тебе ни досад нису цветале руже.</p>
<p n="SRP191001925">- То је тачно. Било је тешких дана, врло тешких. Али, ово сад... ово је смрт што се издиже преда мном и не да ми напред, а смрт је нешто друго него све тешкоће овога света.</p>
<p n="SRP191001926">- Ја те не разумем.</p>
<p n="SRP191001927">- Да, ти ме не разумеш, пријатељу. Пре месец дана не бих ни ја себе разумео, ругао бих се и потсмешљиво говорио: каботен, надрифаталист...</p>
<p n="SRP191001928">- Пардон, Милошу, ти то не мислиш?... Мени није ни на крај ума... како да кажем... да ти се ругам. Ја те само не разумем добро.</p>
<p n="SRP191001929">- Да, Богдане, ти имаш право, ти тражиш објашњење, ти не можеш да верујеш. Доиста, човек је такав; он се рађа позитивиста; он не пристаје да му иједна ствар остане необјашњена. Али, велики удари и непогоде у животу, које руше све наше планове, самим својим фактом, самим тим што постоје и што нас погађају, уверавају нас у нешто стално и непроменљиво; ми схваћамо необјашњиве ствари и примамо постојање тајне.</p>
<p n="SRP191001930">- Извини, Кремићу, ти прелазиш... како да кажем... на терен метафизике. Она је била увек моја слаба страна. Кад помислим да има Бога, ја га и сад замишљам... како да кажем... онако како сам га видео нацртаног у цркви мога места рођења: са тророгим шеширом на глави и брадом да појаса.</p>
<p n="SRP191001931">- Ја не знам да ли је ово метафизика. Ја не знам да ли светом влада једна највиша памет или постарији човек са тророгим шеширом па глави, како ти рече. Да ли има судбине, провиђења, као што верује моја мајка? Оно што ја разумем, гледајући мој живот преко свршених догађаја, јасно ми вели да постоји извесна дубока логика ситуације и карактера. Ова логика развија последице наших радња, и ако су наши поступци били нечисти, она носи са собом оно што ће нас сломити једног дана. Видиш, Богдане, моје радње нису биле чисте, праве ни часне. Ја сам хтео да уживам сласти љубави, а нисам хтео да примим обавезе које један такав поступак доноси. Сад се погрешка свети. Ја сам сломљен.</p>
<p n="SRP191001932">Два пријатеља су ишли, сада полагано, левом страном Кнез Михајлове улице, у правцу Железничке станице, и ћутали. Било је лепо пролетње вече. Велики излози помодних београдских трговина били су раскошно осветљени. Свет је био покрио тротоаре. Те гомиле црне масе биле су цвет београдског друштва, што излази сваким даном предвече и шета се овом улицом до вечере. Поред два замишљена млада човека промицали су претставници лепоте и раскоши, укуса и отмености, учености и добрих положаја. Та огромна гомила људи била је свршила свој дневни посао, опрала руке, оставила настрану оно што ће бити сутра, и шетала се по главној улици Београда весело, као да Србијом тече мед и млеко.</p>
<p n="SRP191001933">- Па како је то све било брзо? - упита Богдан Милоша после дужег ћутања, гласом упола побеђеним. - Откуд то да се баш теби... како да кажем... деси?</p>
<p n="SRP191001934">- Богдане, није се то само мени десило, - одговори Кремић, полако као да је говорио о некој ствари која је ван њега, независна, необорима и научна. - Ти то бар треба да знаш као репортер. Кажи ми само да ли је прошло недељу дана, откако ти за ово три четири године пишеш дневне вести у Препороду а да ниси забележио једну превару или несрећан догађај, катастрофу или банкротство, кризу у министарству или странци? Кад би историчар наших нарави хтео да разуме највиши разлог наших огорчених борби, дивљих мржњи и опадања части, чак и код наших људи које њихове године или положја у друштву требаху сачувати; ако би тај историчар, велим, хтео да дохвати тајанствени кључ толиких срамних размена новца за савесност и да сазна тешку загонетку која се крије у пропадању толиких карактера у нашем јавном животу, требало би да сиђе једнога дана на београдску станицу око четири сата после подне, кад долази воз из унутрашњости. Он би решио ту загонетку кад би се загледао у физиономије, забринуте и одлучне у исти мах. Физиономије оних људи што излазе из воза, вукући свој куфер: ти људи долазе у Београд са онима што имају да нађу оно што хоће. То су дошљаци, то су ја, то су ти, то је цео данашњи Београд, изузев неколико цинцарских и јеврејских кућа, то је цело наше поколење.</p>
<p n="SRP191001935">На уском тротоару Балканске улице један дечко им препречи пут. Он је гледао у излог једне посластичарнице.</p>
<p n="SRP191001936">- Погледај у очи овог детета, - обрати Милош пажњу Васићу. - Шта чини луда лакомост! Погледај те очи задивљене и, у исти мах, одлучне. Овај деран зна шта хоће. Он нема десет пара да купи овај колач који види. Али ће се он потрудити ипак да га добије. Прво ће покушати на поштен начин, па ако тако не успе, он ће прибећи лажи и превари. Ми смо као тај дечко, сви ми: ја, ти, наши другови, цео Београд, и цело наше поколење. Сви ми волимо ствари слатке и укусне. Сви ми немамо десет пара, а хоћемо да имамо све што видимо и што нам се допадне. Да, сви ми покушавамо да их добијемо на поштен начин. Али... у животу има тако мало срећних људи који имају довољно средстава да остану поштени и не падну у искушење, да не прибегну лажи и непоштењу. То важи за све људе, али нарочито за нас, јер смо дошљаци. Сви смо ми, мање више, дошли овамо у Београд са поштеним намерама. Али смо ми сви такође, мање или више, били без средстава. Искушење је било још јаче, јер је око нас био непознат свет. Ми смо мислили да нас нико не познаје и да нам је тако лакше чинити ствари којих би се стидели у нашој вароши, у својој кући. И даље... тај свет нас није познавао, примао нас са погледом сумњичења, отресао се од нас. Чак, још док смо били чисти као анђео, гледали су у нама ђавола, лопужу, човека готовог на све. Борба за насушни хлеб нас огорчавала. Сваки дан нам је откидао из срца по једну илузију, донету из родног краја, као јесен што откида лишће у дрвећа. Ми смо се постепено мирили с непоштењем, са лажју, преваром, и чекали само погодан моменат да начинимо онај корак ранијих дошљака, који нас је дотле чудио и бунио. Наше мајке су биле далеко, да нас погладе по челу и кажу нам: "Не, то није лепо!" Као што ти рекох, око нас је био свет непознат. Нико се за нас није бринуо. Никога ни ми нисмо волели. Од нељубави и равнодушности само је један корак до злочина, а злочин, као што ти рекох, садржи у себи казну, која нас најзад погађа једног дана.</p>
<p n="SRP191001937">- Како да, кажем... откуд те мисли? Ми смо и досад разговарали, али...</p>
<p n="SRP191001938">- Мој бол ми је отворио очи. И ја видим сад, на крају, оно што је требало да сам видео у почетку, - одговори Кремић замишљено.</p>
<p n="SRP191001939">- Па шта ти мислиш... како да кажем? - поново упита Богдан. - Зар људи треба да остану увек онде где су се родили: у истој држави... како да кажем, у истој вароши, селу и сокаку?</p>
<p n="SRP191001940">- Ја не тврдим да човек не треба да се сели. Селидба је један нужан закон. Али, она је често пута само једна манија, бесмислено трчање за бољим, за срећом, нецењење онога што се већ има у руци; она је понекад покрет оног пса из басне који испушта комад из уста, да би уграбио већи комад у устима своје сенке; она је још чешће малодушно бежање пред неприликом. Нарочито код нас Срба. Загледај у нашу историју. Шта ко ради, ми се селимо. Откад се зна за нас, ми лутамо из земље Бојке у Србицу, из ове у Рашку, а после у Угарску, Русију, Америку или поново у Турску. Најмање зло нас наводи да оставимо оно што је наше, па да после, са штапом у руци и просјачком торбом на леђима, лутамо по туђини, просећи или отимајући. Треба бити јунак, па остати и победити зло. Јер селидбом се не добива, обично, чак ни оно што се оставља. Што се и добива, то стаје огромних напора и смртоносних криза. Не треба гледати неколицину који су успели. Треба погледати гомиле тих бескућника који се пребијају од немила до недрага, и које убијају болести, немаштина и злочинства, као слана што убија цвеће које је изникло у времену и у месту где није требало изнићи.</p>
</sample>
<sample><p n="SRP19100472">- Јеси ли јој прегледао куфер? Да не испадне откуд каква санитетска књижица.</p>
<p n="SRP19100473">- Кремић је некад трпео и веће увреде, али сад није могао. Хтео им је бацити у очи да су незналице, неосетљиви, свирепи. Али се бојао од сваке речи, да њом нехотично не открије своју љубав.</p>
<p n="SRP19100474">Он се диже и пође кући.</p>
<p n="SRP19100475">Са њим пође и Драгутин.</p>
<p n="SRP19100476">Обојица су ћутали, обузети мислима, и проговоривши тек кад Драгутин нађе један други предмет за разговор.</p>
<p n="SRP19100477">- Дуго сам те чекао, али ми није било досадно, - говорио је Милош када се састао са Зорком сутрадан по оном разговору у Москви, где се замало није изрекао о својој љубави. - Посматрао сам ово дрвеће по улици, интензивну боју његовог лишћа што се под зрацима пролетњег сунца претвара у мрку, и ово небо тако плаво и пространо. Уколико сам више гледао у ову небеску пучину, она ми се све више откривала, постајала ближа и топлија. Ја сам се осећао мање усамљен пред огромношћу овог простора и светлости, него синоћ у друштву својих другова...</p>
<p n="SRP19100478">- Ти си песник!</p>
<p n="SRP19100479">- Не, ја сам срећан... Овако када сам с тобом насамо, далеко од познатог света, у природи, ја се осећам потпун и задовољан. Природа је гостопримљива. Она је широка и пуна незаузетих места. Она нас матерински прима у своја широка недра, не додирујући чирове наше осетљивости. Док у друштву, све је већ заузето, треба се увек борити, бити на опрезу, на мртвој стражи: на сваком кораку човек среће завист, бојазан од конкуренције, пакост, тесне мисли, оштре речи и супротне воље.</p>
<p n="SRP19100480">- И то говориш ти који си, раније, целе ноћи проводио у том друштву!</p>
<p n="SRP19100481">- Како си за кратко време успела да ме промениш. Видиш, мени је требала једна жена, једна душа, која ће ме волети, потпомагати моју вољу и храбрити ме на путу живота и рада. Ја сам и раније осећао да су они разговори досадни, пошалице грубе, вино које пијемо љуто и буреци тако прљави. Ја бих се заплакао за временом које сам тако улудо потрошио. Али, ја сам био сам, страховито сам у овом великом Београду.</p>
<p n="SRP19100482">- Милошу, ти си човек, ти треба да изиђеш покоји пут у друштво.</p>
<p n="SRP19100483">- Ја бих волео највише да се цео живот претвори у једну ову нашу шетњу. Да се ништа не догађа него да идемо овако сами, вечито сами, кроз ову светлост и благ пролетњи ваздух.</p>
<p n="SRP19100484">Каже се да постоји један добар Бог за заљубљене и пијанице. Ово двоје обраћали су се и сувише томе добром Богу и трошили све своје слободно време на љубавне састанке.</p>
<p n="SRP19100485">Прилике су им ишле на руку. Драгутин је био узео стан у истој кући код једне удовице. Како је био на истој групи са Љубицом, лако му је било да своје састанке са њом сакрије под вид заједничких лекција. Уз Љубицу је пристајала Зорка, као ћерка њене газдарице, а уз Драгутина Милош, као његов друг. Кад год није било згодно да се састану на улици, Љубица је приређивала ове заједничке лекције, и соба је одјекивала од пољубаца.</p>
<p n="SRP19100486">Да што не би приметила госпа Селена, Зорка је и сама позивала кадгод ово своје друштво код себе на чај. Тих вечери, док је стара жена дремала над новинама, Милош је седео близу Зорке, и нагнут на какву књигу, шаптао јој је слатке љубавне речи.</p>
<p n="SRP19100487">У црном реденготу, са белом краватом и прсником, једним каранфилом крупним, црвеним и као свила у рупица од капута, у новим лакованим ципелама, по којим су падале широке и сјајне врвице, на меком канабету, где је седео поред своје драгане и пред њеном мајком, Кремић је посматрао свечану собу Зоркиног стана и у главу му се пело неко топло пијанство које му је давало осећање да је цео живот један сан, једна песма.</p>
<p n="SRP19100488">Салон је био пун ствари; те ствари су мало наличиле једна на другу и показивале да су докупљиване, у згодној прилици, у почетку месеца када се прими пензија и уштеди на нечему.</p>
<p n="SRP19100489">Према сиротињским становима, на које је Милош био навикнуо је у Београду, овај салон му је био сјајан, те није примећивао знаке селидбе ни чиновничког докупљивања у почетку сваког месеца. Он се осећао задовољан и срећан. Та је срећа позлаћивала све што његово око угледа. Своје задовољство изражавао је стискањем Зоркине руке, чим би спазио да госпа Селена не гледа.</p>
<p n="SRP19100490">Госпа Селена је била купила колача у изобиљу и старала се да буде што услужнија, као што је обичај у нашим породицама средње класе, где једно познанство чини догађај, а једна посета читаву епоху.</p>
<p n="SRP19100491">- Молим вас, служите се као у својој кући! - нудила је госпа Селена.</p>
<p n="SRP19100492">Она је била љубазна, али од оне љубазности лаке и површне која се изражава у лепим речима. Учтива и горда, она је хтела својом љубазношћу да обрати пажњу на себе, да покаже како је њена кућа богата и отмена, како је жена среског начелника, да је госпођа и да уме о свему говорити лепо и разложито. Њена реч је била наук, а њен живот срећа за земљу и друштво. Ова стара жена давала је утисак госпе, чиновничке жене, аристократије нашег друштва, где се полаже све на церемонију, а не одмиче се даље од извештаченог опхођења и плитке унутрашњости.</p>
<p n="SRP19100493">Чај се служио на дивном сребрном послужавнику из обичног квази-порцуланског чајника.</p>
<p n="SRP19100494">То ипак није сметало младим људима да буду задовољни и при добром апетиту.</p>
<p n="SRP19100495">Зорка је допуњавала мајчину церемонијалност својом простосрдачношћу. Сама је бирала лепше колаче и нудила их својим званицама.</p>
<p n="SRP19100496">- Зини, - говорила је она Љубици и метнула би јој цео индијанер у уста.</p>
<p n="SRP19100497">Љубица је жватала и буљила очи више него што је морала, правила обешењачке гримасе и изазивала луд смех код свију.</p>
<p n="SRP19100498">Ова девојка, чије се лице обасјавало ватром страсти и имало боју угарка и неугашеног пепела, допала се госпа Селени утолико уколико ју је уверавала како се њена ћерка разликује од ње. Љубица није имала више од осамнаест година, а знала је од свега понешто. Она је била од оних девојака које тајна љубави посећује још од раног детињства и обасипа их мутним и опасним полусазнањима. Дружење са школским друговима, ране лектире, двосмислене фразе и немарност родитеља били су Љубицу научили рано којечему. То се код ње било скупило у једно образовање половно и страсно, опасније од потпуне чедности и савршеног искуства. Ћерка богатог трговца из унутрашњости, навикла је била још измалена да јој свако годи, служи је, ласка, да се сваком допада, да овај живот сматра као гозбу. Своју лепоту је сматрала за таленат; имала је високо мишљење о свом образовању, васпитању и душевним способностима. Од живота је тражила све, не осећајући потребу да му врати ишта. Размажена приликама и околином, постајала је каприциозна. Волела је да неко пати од ње. Њеним живцима требало је увек једно занимање. У њој су расли инстинкти, ничим необлагорођавани.</p>
<p n="SRP19100499">- Чувај хаљину! - викну јој Зорка кад се Љубица засмеја више него што је требало, и комади од колача полетеше из њених уста.</p>
<p n="SRP19100500">Она одмахну руком као да је мушкарац и прогунђа: - До ђавола!</p>
<p n="SRP19100501">Чај се по три пута пресипао. Колачи се поједоше сви. Госпа Селена донесе још некакве чоколаде.</p>
<p n="SRP19100502">Тек дуго после тога, госпа Селена узе да чита новине, а младеж да се игра друштвених игара. Они су имали тако много да саопште једно другоме, а нису смели прозборити ни речце о ономе што су осећали. Због тога одоше да се играју писама. Зорка узе своје старо име: Ужице, а Милош: Дорћол.</p>
<p n="SRP19100503">Док су они писали, трудећи се да кажу што више на парченцету хартије, госпа Селена је дремала нагнута над четврту страну Препорода. Разнолики огласи, оштампани на рђавој новинарској хартији, дрхтали су у њеним рукама, сувим као ноге у патке. Њена глава, кошчата и жута, са уснама нешто увученим због пада предњих зуба, са косом седом као прашина, клонула би с времена на време на њене мршаве груди. Наочари би јој спали на дно носа. То би је упола пробудило. Она би подизала свој увео струк, намештала наочаре, исправљала новине и правила се поново да марљиво чита шта има на продају и ко је умро. Али би њена глава поново клонула и неумитан сан играо се са овом поружњалом главом.</p>
<p n="SRP19100504">Љубица је хватала ове моменте и штипала Драгутина тако чврсто да се овај превијао од мука, и тек га се окане кад јој овај најозбиљније рече на француски:</p>
<p n="SRP19100505">- Laisse-moi tranquille! Je vais crier!</p>
<p n="SRP19100506">Милош погледа Љубицу: овај перверзни цвет се смешио заводљиво и цинички, тресући своју црну косу, пуну таласавих сенки из којих су излазили мириси.</p>
<p n="SRP19100507">- Љубице! - примети Зорка.</p>
<p n="SRP19100508">- Que vous êtes bêtes, tous les trois! - одговори она.</p>
<p n="SRP19100509">Зорка и Љубица нису биле виделе Римски Бунар у београдском Граду, те се реше да прве недеље изиђе све четворо и да га виде. Али, уочи саме недеље, Љубица измисли да има да сврши некакав хитан посао у семинару и рече да не може с њима изићи.</p>
<p n="SRP19100510">Милош је знао да Зорка у том случају такође не може изићи, те замоли Љубицу:</p>
<p n="SRP19100511">- Бар сачекајте Зорку док изиђе из куће, па после идите куд вам драго.</p>
<p n="SRP19100512">- Не, не могу, треба сутра да пораним, - одлучно одговори Љубица.</p>
<p n="SRP19100513">Кремић разумеде да је то само њен каприс, да хоће да их наљути и покаже им како они обадвоје зависе од ње. То га наљути, те хтеде изгрдити Љубицу. Али га Зорка умири.</p>
<p n="SRP19100514">- Ти немаш право да се љутиш на Љубицу, - рече му она. - Девојка има да ради. Теби је лако да излазиш кад хоћеш, јер си свршио школу... Не љути се; ми ћемо ипак изићи. Ја иначе треба да ових дана одем до газде и платим му кирију. Па ћу то учинити сутра... Дан раније дан доцније не мари ништа. Бићу готова око десет сати. После можемо ићи куд хоћемо. Ако се задржимо, казаћу мајци да сам се нашла са Љубицом.</p>
<p n="SRP19100515">- Где ћеш да те чекам?</p>
<p n="SRP19100516">- Тамо где је жандарм.</p>
<p n="SRP19100517">"Где је био жандарм", тако су њих двоје звали један угао до Дорћолске основне школе, где ју је Милош обично чекао. Једанпут кад је Милош туда шетао, чекајући своју драгану, спази га један жандарм, коме се ово шеткање младићево учинило подозриво, те га је мотрио све док Зорка није дошла.</p>
<p n="SRP19100518">- Узећемо трамвај до Теразија. Тамо ћу бити готова за минут, па сам онда твоја све до ручка.</p>
<p n="SRP19100519">Као и сви младићи, Милош је дошао на место састанка нешто раније од уреченог времена, а Зорка се задоцнила.</p>
<p n="SRP19100520">Млади човек шетао је нервозно од једног до другог угла, загледајући сваки час у попречну улицу која је водила на Дунав, неће ли спазити своју драгану. Време му се чинило дуго; сваки минут изгледао му је читава вечност. Кремић је знао да Зорка неће изостати, али му је било тешко на срцу од тог очекивања. Једно грозничаво нестрпљење га обузимало. У души је осећао сласт и љутњу.</p>
<p n="SRP19100521">- Што је нема... зашто се толико забавила? - гунђао је у себи и загледао у часовник.</p>
<p n="SRP19100522">Сказаљке се нису мицале. Он је приносио часовник ушима, да види да се није зауставио. Поново започињао своју шетњу и тражио по улици да се чиме забави.</p>
<p n="SRP19100523">Мислио је на Драгутина и Љубицу. И чудно! Разумевао је ову препланулу девојку, пуну крви и живаца, и више се на њу није љутио. Здрава, богата, размажена од људи и живота, она је још откако зна за себе научила да свет зависи од ње, да се њена слуша, да буде прва и да заповеда. Као што другима треба дувана, њеним живцима је требало зађевица. Тукући служавке и момке, она се научила да ужива у мукама своје околине.</p>
<p n="SRP19100524">Милош се сети како је она мучила Драгутина, правила га љубоморним, потцењивала га и радила све обрнуто што јој је он говорио. И овај Драгутин, човек који је свачему стављао примедбе и замерке, без поговора се повијао каприсима и радио оно што је она хтела. Кад се познао са Кремићем, Драгутин га је освојио одмах својом спољашњошћу, јер је Ранковић био од оних људи чије бело и однеговано лице, очешљана коса и пристојно одело придобијају посматраоце и одобровољавају их. Томе се придруживала Драгутинова помирљивост и вечити обзири, које је Милош тумачио крајњом добротом.</p>
<p n="SRP19100525">- Сећам се кад је по највећем мразу испратио у пола ноћи на железничку станицу једног свог далеког рођака, који је одлазио у Маћедонију за конзула, - мислио је Милош на Драгутина. - Ја сам његов најбољи пријатељ... Већ смо неколико година заједно. Што према мени... или бар према Зорки нема ових обзира и заштити нас од каприса његове драгане?</p>
<p n="SRP19100526">Падоше му на ум још неколико спомена из њиховог заједничког живота, где овај човек кога је сматрао за најбољег није хтео ни за длаку попустити у стварима које су се тицале његових личних интереса. И млади песник виде колико има лицемерног и рачунског у свој овој површној доброти, обзирима, помирљивости и углађеној спољашности. Срце му се стеже пред овом опаском, јер осети да она доноси са собом смрт једног пријатељства.</p>
<p n="SRP19100527">У том Милош чу један шум иза својих леђа и још у даљини. Он се и не окрену а осети да је то Зорка.</p>
<p n="SRP19100528">Млада жена је долазила са дна улице. Ишла је брзим и ситним кораком, придржавајући десном руком скут од хаљине. Устурене главе, радосних очију, обасјана осмехом и срећом, у хаљини циметасте боје, испод које су се играли таласи свиленог жипона, она је хитала усусрет своме драгану. Кремић ју је посматрао у тој хаљини, која је за њега била нова, и питао се да ли је то Зорка. Жене мењају боју мењајући тоалету, као што се цвеће мења према ономе што га окружава. Млада жена је ишла брзо. На њој је све играло. Изгледала је лака као веверица, живља од живота и опојнија од мириса.</p>
<p n="SRP19100529">С краја улице појави се трамвај.</p>
<p n="SRP19100530">- Брзо... Брзо! - повика Милош. - Оде нам трамвај!</p>
<p n="SRP19100531">Зорка готово паде на Милоша, и он је тако рећи унесе у трамвај.</p>
<p n="SRP19100532">Кола су била већ отворена, удешена за лето.</p>
<p n="SRP19100533">Заљубљени седоше на последњу клупу, окренуше леђа публици и за тренутак заборавише на страх да их може спазити ко од познатих. Ћутећи и дивећи се једно другоме, они су се гледали у очи.</p>
<p n="SRP19100534">- Јеси ли ме дуго чекао, мој Мико? - запита га Зорка и спусти на његово колено своју малу руку утегнуту у кожну рукавицу. - Журила сам се да стигнем на време. Али се увек нешто деси. Сад се мајка случајно опржила о шпархерд...</p>
<p n="SRP19100535">- Озбиљно?</p>
<p n="SRP19100536">- Не много! Мало по руци... Забавила сам се док сам јој помогла... Гле, како си шик данас! Треба сваки дан да се бријеш.</p>
<p n="SRP19100537">На Теразијама ју је Милош морао опет да чека. Овај минут му се понова учини читава вечност. Место је било опасно што је туда било највише Милошевих познаника, те бојазан да га ко не спази увеличавала му је нестрпљење.</p>
<p n="SRP19100538">Свежина прошле ноћи је била раширила по небу завесу сивкастих облака, иза којих се сунце крило, допуштајући ипак да се погоди.</p>
<p n="SRP19100539">Милош је нехотимице прелетао погледом овај центар престонице који је изгледао неједнак и неизрађен.</p>
<p n="SRP19100540">Уз модерне четворокатнице прибијала се нека тесна кућица још из турског доба, која се само једним чудом и општинском немарношћу одржавала да се не сруши. Тамо где није било таквих кућица, нове зграде штрчале су једна изнад друге, као да су се сопственици трудили да им кућа буде виша бар за пола метра од суседне. Старинска камена чесма са усахлим лавовским устима чудно је одударала од ситне гвоздене ограде модерних скверова. Одрасло кестење ширило се без реда између јектичавих липа и неког зимзеленог џбуња. Изнад свега овога издизала се ћелава зграда Росије, крупна као див који је залутао међу нас мирне и скромне грађане. Она се обзирала по пространом београдском небу и мрзовољно спуштала свој поглед ниже себе, у неку папуџиницу, крај које је стајала натрула дрвена пушка, већа од човека, пушка која је опомињала на старо доба и старинске пушкаре.</p>
<p n="SRP19100541">Таман Зорка приђе Милошу, кад се појавише иза неког жилавог багрена крај Балкана две ноге дугачке и суве као шестар.</p>
<p n="SRP19100542">- Ено Васића... Бежимо, - рече Милош и повуче Зорку у Призренску улицу. - Не бих волео да нас види. Он није рђав човек, али би све испричао у редакцији.</p>
<p n="SRP19100543">Они ударише на ниже, на Варош-капију; и кроз сплет тесних и кривих улица овог старог Београда, они избише у Град.</p>
<p n="SRP19100544">Тамо се осећала друга атмосфера. Сунце је било пробило облаке и изливало на земљу своју благу светлост. Ваздух је дрхтао и играо се по старинским бедемима. Затворено-зелена, ничим несметана трава расла је по рововима. Пролетње пољско цвеће мирисало је на све стране. На Главној Капији блистао је достојанствено грб Краљевине Србије. По камењу јурили су се гуштери. Човек би се, овако у пролеће, пријатно осећао у овој тврђави, где је свака стопа заливена човечјом крвљу, да је није ожалошћавао звекет ланаца на робијашима који су шетали у зазиданим двориштима.</p>
<p n="SRP19100545">- Ти ниси никад била у Римском Бунару? - упита Милош Зорку и узе је испод руке.</p>
<p n="SRP19100546">- Не, никада. Ја уопште мало знам Београд. Оно нешто што сам видела док сам још била у Вишој Женској Школи, и ово сад са тобом... то је готово све.</p>
<p n="SRP19100547">- А одрасла си у њему!</p>
<p n="SRP19100548">Зорка не примети ово чуђење, него се загледа у простран парк Горњег Града, где беху избили.</p>
<p n="SRP19100549">Парк је био празан. Један стражар мирно је шетао пред касарном. Неколико робијаша жута лица залевали су немарно стазе и цвеће. Крај њих је стајао чувар, с пушком о рамену и бајонетом у канијама. Пријатна свежина дизала се из воде која је плавила земљу куљајући из дугачке цеви. Даље, у сунцу, зујале су пробуђене бубе око перунике и мрких бронзаних топова.</p>
<p n="SRP19100550">- Где је бунар? - упита Зорка.</p>
<p n="SRP19100551">- Ено, онамо... она велика жута зграда. То је Главни Генералштаб. Одмах испод њега налази се улаз у бунар.</p>
<p n="SRP19100552">У једном сниском дворишту које праве унутрашњи бедеми тврђаве, и где сунце с муком продире кроз сенке од зидина и лиснате гране старог дуда, налази се један велики свод, затворен филаретама у виду српске тробојке. Ту је улаз у овај споменик римске културе.</p>
<p n="SRP19100553">Један прост, а отресит војник налазио се у служби при том бунару. Он им притрча, откључа капију и учтиво их пусти да уђу унутра.</p>
<p n="SRP19100554">Из зидина је била језа и зима.</p>
<p n="SRP19100555">Војник запали два ручна фењера. Један задржа за себе, а други додаде Милошу и позва их да дођу.</p>
<p n="SRP19100556">- Мене је страх! - шапну Зорка и нерешљиво застаде на степеницама.</p>
<p n="SRP19100557">- Не бој се. Пут је потпуно сигуран, - охрабри је Кремић. - Ја сам већ неколико пута овде био. Хајде ти за војском, а ја ћу за тобом.</p>
<p n="SRP19100558">- Ух, како је страшно! - опет ће Зорка.</p>
<p n="SRP19100559">- Хајде... хајде... само је први корак тежак. Видећеш, степенице су благе и широке. Њима су некад ишле мазге натоварене водом.</p>
<p n="SRP19100560">Зорка се осмели и пође на ниже.</p>
<p n="SRP19100561">За кратко време, па се изгуби дневна светлост која је допирала са уласка. Помрчина је бивала гушћа, ваздух влажнији, а зидови љигавији.</p>
<p n="SRP19100562">- Подигни сукњу, да је не искаљаш, - и Милошев глас тупо одјекну у дубини.</p>
<p n="SRP19100563">У подземној тишини чуо се само бат њихових ногу, прекидан с времена на време ударом капљица воде која се цедила из зидина. Капље су пуцале по голој утабаној земљи или изненађивале голишав Зоркин врат, истржући младој жени по један крик.</p>
<p n="SRP19100564">Милош би се нагнуо нежно и притиснуо би јој пољубац на исто место. Зорка би се сва стресла и поверљиво га прекорила:</p>
<p n="SRP19100565">- Милошу!</p>
<p n="SRP19100566">Тај прекор још би више заголицао младог песника и он се нагињао и љубио најежене маље по врату своје драгане.</p>
<p n="SRP19100567">Војник је дискретно измицао, не обзирући се.</p>
<p n="SRP19100568">Његов фењер с напрслим стаклетом, појављивао се, с часа на час, на завојицама и мазгалама као једна велика, црвена звезда.</p>
<p n="SRP19100569">Око њих је била ноћ и дубока тишина. Били су далеко од улице, где живот пролази у ситним бригама за свакидашњицу. Они су били дубоко под земљом, окружени историјом и вековима. Све што је људско и привремено губило се из њиховог домашаја. Снажан шум вечности допирао је из влажних зидина. И Милош је желео да се ова подземна шетња продужи што више, бескрајно. Осећао се сав срећан, ту дубоко под земљом, сакривен од туђих очију и људске бесмислице. Али се војник заустави и рече:</p>
<p n="SRP19100570">- Ту смо.</p>
<p n="SRP19100571">Овде је ходник био пространији и водио је у круг.</p>
<p n="SRP19100572">- Ослушните! - рече војник.</p>
<p n="SRP19100573">У зидинама се јасно чуо шум таласа.</p>
<p n="SRP19100574">- То је Сава, - рече Милош Зорки. - Она тече изнад наших глава.</p>
<p n="SRP19100575">- Како је овде и страшно и лепо, - одговори она и задивљено се окрете око себе.</p>
<p n="SRP19100576">Поцрнеле влажне зидине пресијавале су се на црвеној светлости фењера.</p>
<p n="SRP19100577">- Вода је још доле, - рече војник, - али се види. Ево погледајте!</p>
<p n="SRP19100578">Он уђе у једно удубљење, начињено као прозор, и наднесе фењер над провалију.</p>
<p n="SRP19100579">Доле, у дубини и мраку, беласала се црна, вечита вода. Нешто огромно и старинско, непобедиво и вечито, зијало је из ње.</p>
<p n="SRP19100580">Двоје заљубљених обухватише се око паса и загледаше се у провалију. Ко зна докле би они остали, гледајући у ту црну масу воде, вечиту као и осећаји који су довели њих двоје над овај амбис, да их не трже војников глас.</p>
<p n="SRP19100581">Видите, сад ћемо ударити овим другим путем. Он води с друге стране бунара. Али ћемо ипак избити онде одакле смо пошли. То је тако сазидано да се не би сретали они који силазе са онима који се враћају. Паметни људи ти Римљани, - објашњавао је војник.</p>
<p n="SRP19100582">Кад избише на врх, очи им се засенуше од дневне светлости, беле као млеко. Њихове груди раширише се на пријатној свежини ваздуха који је долазио споља.</p>
<p n="SRP19100583">Војник их приведе једном дрвеном столу, који они у почетку нису били видели, отвори једну књигу, извади писаљку из копорана, опљуну је и рече им да се запишу у споменицу.</p>
<p n="SRP19100584">Милош се потписа хитно, и пружи Зорки писаљку да се потпише. Она написа своје име, али кад хтеде потписати и презиме, она заста неодлучно. Најзад одмахну главом, написа што је хтела и, смешећи се, обрати се Милошу:</p>
<p n="SRP19100585">- Ти се нећеш љутити! Милош погледа у књигу и прочита:</p>
<p n="SRP19100586">- Зорка Кремићка.</p>
<p n="SRP19100587">Ма како да је била у шали, ова алузија на брак није му се допадала. Али, испуњен још оном подземном влагом која се ругала свима људским обзирима, он се насмеши и лако удари Зорку прстом по подваљку, као кад се хоће дете да покара и помилује. Млада жена узе га несташно под руку и пође ка излазу.</p>
<p n="SRP19100588">Војник је већ стајао на вратима, и прописно салутира кад њих двоје прођоше, задовољан са добром напојницом.</p>
<p n="SRP19100589">Тек сад, изишавши испод земље, заљубљени пар примети сав сјај пролећа које је владало око њих.</p>
<p n="SRP19100590">Сунце је грејало благо. Његови зраци миловали су нежно све што додирну. С високог неба, прошараног још само по неким облачком, изливала се милина и радост живота. Младо лишће треперило је на лаком пролетњем ветру. Однекле се чула нека неразговетна песма. На команди тврђаве вила се високо у ваздуху тробојна застава са белим краљевским орлом.</p>
<p n="SRP19100591">Заљубљени воле да седе увек напољу, где је простран хоризонат који подржава занос и улива велике наде. И ово двоје младих људи, као очарани, упутише се без речи једном вењаку, који је стајао на самој ивици брега, зарастао у лањску пузаћу ружу.</p>
<p n="SRP19100592">Уосталом, час и време били су погодни за очарење. Ваздух је био млак и гладак. Пролетњи ветар, који је пиркао с времена на време, узнемиравао је човека изненадно заголицавши врат, терао косу на чело, причињавао несвестицу и стварао илузију људског миловања. Испред очију се пружало бескрајно море од празног простора. У даљини се плавио Повлен, Маљен, Цер и Видојевица, а преко Саве, која је дрхтала као капља живе, губили се у недоглед безимени ритови по Срему и Банату. Испод тога мора, као у неком огледалу, зеленила се Авала и Кошутњак, белио се Београд, као горостасан полумесец, грлиле се две велике воде, изнад чијег састава дизала се сура београдска тврђава. Под самим ногама Милошевим црнили су се снажни бедеми барутане, пред којом су стражариле удвојене страже и цветало трње у ситним белим цветићима.</p>
<p n="SRP19100593">Раме уз раме са љубљеном женом и на догледу овог великог видика наше земље, Кремић осети да му једна снажна емоција пуни срце.</p>
<p n="SRP19100594">- Погледај, Зорка, све је ово наше. Ах, како је лепа ова земља у којој смо се родили, како је слатко живети и умрети у њој, - одушевљено рече млади песник, и у том тренутку разумеде ту баснословну храброст и уздање у себе оне гомиле сељака што су с трешњевим топовима и голоруки јуришали на оне зидине које су највећа царства подизала и бранила. И он се осети тако јак као ти његови полудивљаци преци које народна песма описује:</p>
<p n="SRP19100595">Један воз затутња преко гвозденог моста на Сави и упути се ка Земуну.</p>
<p n="SRP19100596">Милош погледа за тим возом. Он осети у души једно оштро нестрпљење на путу своје судбе и журбу да што пре стигне своме циљу.</p>
<p n="SRP19100597">- Једног дана сешћу и ја на тај воз и одвести се у стране културне земље, - рече Милош и загледа се у Зоркине дубоке и црне очи.</p>
<p n="SRP19100598">Колико доброте у тим црним очима и на том целом бледоликом лицу читао је он. Колико захвалности осећао је он према тој мирној девојци, код које су време и живот већ почели да остављају свој траг.</p>
<p n="SRP19100599">Његова затворена душа отвори се, и он поче откривати своје интимне снове и планове. Он је говорио својој драгани да жели отићи на страну, видети све што је добро код великих народа, раширити своје знање, вратити се у своју земљу и предати се сав поезији, јавном раду, створити нова поколења, подићи нове идеале, објавити нове борбе и ...</p>
<p n="SRP19100600">Његова машта била је равна његовом одушевљењу. Ах, како се та будућност чинила младом правнику, опијеном пролећем и љубављу! Она је била пуна славе и сласти, разноликог рада и сјајног успеха, и несумњиво га је водила у врх света и власти. Ах, како и у двадесетим годинама човек није далеко од детета које хоће да буде цар или бандист!</p>
<p n="SRP19100601">Зорка је ћутала и посматрала ретке пролазнике који су ишли прашњавим друмом поред Саве.</p>
<p n="SRP19100602">Како је и она желела да осети, као и њен драган, дах великих емоција, да јој се груди испуне пијанством и да се гурне у какав занос. Али, из збуњене ноћи њене прошлости није јој допирао ниједан спомен на успех. Она је била привезана, прикована за кућу. Њу су учили само дужностима. Нико се није питао да ли она има и каквог права? Зашто њој нису дали да се крене на пут, да ствара свој живот, да тражи своју срећу. Њу су тешили: чекај, још није дошла судбина... чекај, чекај и вечито чекај! Бљутава егзистенција девојке гадила јој се као лицемерство. А садашњост? Она јој није уливала никакве наде: овај млад човек, који је искрено воли, црта свој живот за читаве године, а нигде не помиње њу, њену помоћ и њено име. Ах, како је желела отићи некуд с Милошем, потпомагати га у остварењу његових планова, љубити, живети, дати се сва за његово добро, али као његова законита жена и ослобођена овог скривања, ових лажи пред светом...</p>
<p n="SRP19100603">И место одушевљења за којим је чезнула, Зорка осети да се на њено срце товари дубока меланхолија пред овим видицима, сувише лепим и сувише пространим. Ипак она стеже срце и успе да на своје усне натера један осмех среће. И тако се смешила, не говорећи ништа што би могло покварити одушевљење њеног драгана.</p>
<p n="SRP19100604">Поветарац их потсети поново, заголица их и очеша, па после отрча даље у парк, као размажено маче. Часовник на градској кули изби једанаест сати. Зорка се диже и рече Милошу:</p>
<p n="SRP19100605">- Пардон, Мико, ја треба да стигнем пре Љубице и да јој кажем шта ће рећи ако је мајка успита где смо били.</p>
<p n="SRP19100606">Сутрадан кад је ушао у редакцију Препорода, Кремић је био сасвим заборавио на онај непријатни сусрет са Богданом Васићем пред Балканом. Тако рећи није био добро ни прекорачио праг од уредништва кад га дочека подсмешљиво лице администратора Душана, округло као пун месец.</p>
<p n="SRP19100607">- Зато се ми ових дана не виђамо! - добаци му он.</p>
<p n="SRP19100608">- Све по хладу да нас не познаду! - певуцкао је Паја, сарадник за женски свет, још мамуран од последње пијанке.</p>
<p n="SRP19100609">- Шта га дирате? - бранила је Милоша ајнлегерка, вижљава девојка, ђаволастих очију и промуклог грла. - Млад је човек!</p>
<p n="SRP19100610">- Млад је човек и доликује му!... Кррр... - имитира Душан ајнлегерку. - Неће он више којекакве расходоване...</p>
<p n="SRP19100611">И администратор избаци једну реч из свог специјалног речника.</p>
<p n="SRP19100612">- То нису исти пољупци; то нису исти загрљаји; то није иста чак ни она физичка драж, - на глас је преводио преводилац. - То је сасвим друга ствар...</p>
<p n="SRP19100613">- Џабе је и сирће слатко, - допуњавао га мамурни Женски Свет.</p>
<p n="SRP19100614">Кремићу би јасно да га је видео Богдан и у својој наивности испричао то осталим сарадницима. Што је најгоре било, овај репортер, вичан новинарским комбинацијама, довео је ово виђење са оним Милошевим говором у Москви, па онда погодио све.</p>
<p n="SRP19100615">Младом песнику није било тешко што њега дирају, него се љутио на себе што је овим Зорку изнео на глас. Он је био дао себи реч да је неће бар унесрећити ако је не може начинити срећном. Осећао се сам крив, руменео се од стида и невешто покушавао да се одбрани једном лажју.</p>
<p n="SRP19100616">Он је био човек који није умео лагати, те је испадао још више смешан.</p>
<p n="SRP19100617">Другови га стадоше још више пецкати. Читаву недељу дана уредништво Препорода одјекивало је од пошалица на рачун Патриоте и његове љубави. Најзад се мораде умешати господин Стајић, власник и уредник овог листа.</p>
<p n="SRP19100618">Било је то у суботу вече, кад се у редакцији спремао недељни број. Уредник је био добре воље. Већ се посао примицао крају. Прва и четврта страна штампала се увелико. Стајић је био поручио криглу пива сваком сараднику. Седело се по столовима и ћаскало. Он зареди са својом табакером, и кад дође до Милоша, он га ослови онако, уз реч:</p>
<p n="SRP19100619">- Сад знам и ја ту вашу историју. Видео сам вас заједно јуче пред вече. Пријатна девојка. Ја је познајем. Долази неки род мојој жени.</p>
<p n="SRP19100620">Сарадници се погледаше збуњено и окуњише нос.</p>
<p n="SRP19100621">Милош се чудио. Толико је пута говорио о Препорода са Зорком, а она му није поменула никада да је какав род уреднику.</p>
<p n="SRP19100622">- Јесте ли свршили што имате? - упита уредник Милоша после једне почивке.</p>
<p n="SRP19100623">- Чланак и књижевност дао сам још јутрос, да би слагачи што више одмакли. Ово мало вести израдио сам већ одавно. Дошле су само загребачке новине, - одговори сарадник.</p>
<p n="SRP19100624">- Онда хајдете да ми правите друштво. Хтео бих нешто да омезетим.</p>
<p n="SRP19100625">- Зар нисте вечерали?</p>
<p n="SRP19100626">Уредник не одговори него се обрати администратору:</p>
<p n="SRP19100627">- Господин Душане, ако ме ко потражи, ја ћу бити код Белог Орла.</p>
<p n="SRP19100628">И њих двојица изиђоше на улицу.</p>
<p n="SRP19100629">- Та девојка није ми ни род ни помози Бог. А право да вам кажем, нисам вас ни видео. Него иначе како би се то свршило? Мислим да ће Душан имати одсад више респекта према мојој рођаци! - рече уредник Милошу кад седоше у засебно одељење код Белог Орла. - Једну криглу, не?</p>
<p n="SRP19100630">- Да, хвала! Не знам како да вам захвалим, господин-Стајићу. Спасли сте ме од једне невидовне беде. Недељу дана...</p>
<p n="SRP19100631">- Не, то није ништа!... Него, ја нисам све рекао. Видите господин-Кремићу, мени је незгодно да се мешам у ваше личне ствари. Али, опет не желим да моји сарадници имају више неприлика него што морају... Имам да вам дам један савет. Само да ми не кажете: "Саветници нек иду у Државни Савет!"</p>
<p n="SRP19100632">- О!</p>
<p n="SRP19100633">- Да, шта сам оно хтео рећи?... Не мислите да је ова ваша историја сад скривена занавек. То се не да сакрити.</p>
<p n="SRP19100634">- Али, ја нисам гимназист! - одговори му Милош и зачуђено развуче обрве.</p>
<p n="SRP19100635">- Ништа с тим. Заљубљени су као пијанице. Пијан човек мисли да свет не види кад се љуља улицом... Колико знам о тој вашој ствари, то је нека девојка?</p>
<p n="SRP19100636">- Да.</p>
<p n="SRP19100637">- Тим горе. У вашим годинама човек се не задовољава само слатким речима и љубавним писмима. Знате ли ви да ваши вршњаци већ имају читаву породицу?</p>
<p n="SRP19100638">- Разумем. Али, има ваздан начина да се последице спрече и отклоне, - убеђено одговори млади човек.</p>
<p n="SRP19100639">- Да, има начина, али ниједног јединог који је потпуно сигуран... Нисам се преварио: ви схваћате ову ствар сувише олако.</p>
<p n="SRP19100640">- Господин-Стајићу!</p>
<p n="SRP19100641">- Није ни чудо, - продужи уредник. - Ви сте тако рећи јуче из школе изишли. Сад сте се отресли лекција и испита, али сте изгубили право на опраштање, право на оно: ђак је! ђаци су ђаволи! Ступили сте у живот, где нема више испита, али где и најмања ствар утиче на вашу срећу, на вашу даљу будућност.</p>
<p n="SRP19100642">- Како то?</p>
<p n="SRP19100643">- Ви још мислите, треба сести и добро загрејати столицу, па је петица ту; учинити све што се од човека тражи, па је успех сигуран. Видите, то тако иде у школи, на табли, то је доктрина, математика, голо теоријско знање које нам школа даје. Али то није живот. Колико има људи који су имали праве вредности за рад, који су дали све што се од човека тражи, па ипак нису успели и отишли су бестрага, пропали у мрак, замакли у гроб и заборав. Живот је друго нешто. Око вас се разапињу замке. Живот вам поставља загонетке. На сваком кораку ви се сусрећете са непознатим лицима и налазите пред несигурним стварима. Крај вас протиче бујица догађаја које треба осетити, предухитрити или сустићи, схватити и употребити. Ви ступате кроз опасан хоризонат магле, пун кршева од случаја, пун провалија атавизма. Треба стално држати руке пред собом, да не разбијете чело пред каквом изненадном препреком, треба корачати опрезно као ухода и спавати са отвореним очима као зец. Ако нећете да будете фаталиста или живинче, ви морате...</p>
<p n="SRP19100644">У том се угасише све електричне сијалице у кафани. Неко запљеска рукама за једним удаљеним столом. Момци се растрчаше да траже свеће.</p>
<p n="SRP19100645">- Ах, ова наша електрика, - прекину уредник своју беседу. - Ово је Богу плакати. Мораћемо писати поново о њој.</p>
<p n="SRP19100646">Келнер донесе једну лојану свећу и забоде је у пикслу на столу. Њена слаба жута светлост паде на уредниково лице.</p>
<p n="SRP19100647">Независно од предмета њиховог разговора, Кремић се загледа у ово лице. Он је и раније у уредништву посматрао ово жучно и јако чело уредниково, кад је хтео да по његовом изразу оцени вредност гостију, чији је пријем био степенован према вредности коју је лист имао од њих. Стајић је имао између обрва једну бору, бору човека који ради en gros, а у очима један пламен, који је још више истицао ону бору између обрва и говорио да је њен сопственик у великом послу. Ово лице које се среће само у великим варошима изгледало је сад још забринутије.</p>
<p n="SRP19100648">- Је ли она студенткиња? - упита Кремића уредник, започињући стари разговор.</p>
<p n="SRP19100649">- Није, - суво одговори млади песник.</p>
<p n="SRP19100650">- Онда је оно што сам очекивао: газдарица, газдаричина ћерка или постарија девојка из авлије, у сваком случају жена која није за вас и од које би задрхтали при самој помисли да вам буде законита жена.</p>
<p n="SRP19100651">- Ја нисам толико наиван господин-Стајићу, како ви мислите. Између нас нема ништа друго до услуга за услугу, љубав за љубав. Ништа јој нисам обећао. И једног дана, кад осетимо да смо једно другом на сметњи, ми ћемо се разићи онако како смо се и састали, стављајући једно другом пуну слободу и леп спомен на једно пријатељство.</p>
<p n="SRP19100652">- Бога вам, зар ви још мислите да постоји слобода љубави? Зар може постојати слободног располагања у осећању које иде у делиријум? Мој драги пријатељу, јесте ли ви икад волели? Није љубав она слика крилатог детета које пецка ситним стрелицама. Она је опасан микроб против кога нема лека, неодољива страст стара колико и живот, тајанствена сила јака као смрт, која се не обзире на добро и на зло, не води рачуна о предрасудама, моралу, части, прошлости и будућности, о животу, и опет све то она садржи у себи, целу васељену човекових мисли, нада и планова. Погледајте око себе. Ни најопасније заразе ни непогоде у природи не стварају толико зла и несреће као то што се тако безазлено назива љубав.</p>
<p n="SRP19100653">Уредник Препорода упали једну цигару, па настави:</p>
<p n="SRP19100654">- Хоћу да будем слободан. Ви се налазите у најопаснијем добу живота, кад се човек ствара и кад крв превире. Преживели сте неколико сентименталних љубавица, одвојених од света и тела. Нагон физички трошили сте по недостојним местима, која су вам изазивала одвратност. Сад сте пак нашли једну девојку чији телесни додир неће вас више плашити фантомом заразе. Неприметно и полагано, ви ћете према њој осетити прво захвалност, па после нежност, блискост, пријатељство, и најзад немогућност да се од ње одвојите. Ово последње је оно што се назива љубав, права љубав, која неминовно води у брак. Тако се то обично дешава у свету: човек узима прву жену која му се подаје, да би послушао голу вољу својих чула, и, не надајући се, усред баханалије своје страсти, он изненадно открива мистерију нематеријалне љубави, и жену која му се подала украшава најсјајнијим кристалима свога срца. Код девојке је обично обрнуто: тражећи само заједницу две чисте наклоности, она упозна миловање физичке љубави и, хипнотисана овим открићем, она се предаје човеку против свих разлога беде која је чека.</p>
<p n="SRP19100655">- То вам је тачно, господин-Стајићу. Ја сам отпочео онако... Као од шале, не осећајући према тој жени ништа више од једне благе симпатије. А сад, с дана у дан, ја осећам да ми је она све ближа. Мени би било врло жао да јој што криво учиним. Па ипак, ја не поимам: откуд то мора да неминовно води у брак. Она сама увиђа да ја још нисам спреман да оснујем породицу, и затим: моје место, планови за одлазак на страну, моја породица, њених тридесет година...</p>
<p n="SRP19100656">- Ах! - пресече га уредник, - све то није ништа у моменту кад се брак појави као природни и једини закључак обостраних односа. У вашим годинама које су, ја вам понављам, најкритичније у човечјем животу, маните се љубакања. Ако пак осећате неизоставну потребу да сте вољени, нађите једну жену којој можете без премишљања дати своје име. Још није доцкан. У љубави која се рађа, као што је случај код вас, дешава се да се човечја природа изненадно тргне, као коњ који нањуши смрт. Као тај коњ, природа оклева најпре; затим се окреће са ужасом, пропиње се и скаче у страну. Мислим да тај моменат већ наступа код вас. Пазите на њега, јер је тада још време да се бежи.</p>
<p n="SRP19100657">Милош се осмехну на ово упоређење и загледа се поново у црте свога шефа.</p>
<p n="SRP19100658">- Какве ли су страсти убледиле ове образе? - Мислио је он. - Какве ли су мисли издубиле ово чело, какве несанице ожалостиле ове очи? Је ли то лице срећна човека, који је рођен у богатој кући, коме су сви догађаји ишли на руку, који је узео жену коју је волео? Откуд ове тврде мисли човеку који није доживео дане без хлеба, муке од немања средстава за постигнуће својих амбиција ни увреде претпостављених?</p>
<p n="SRP19100659">Али су ова велика уста остајала затворена личним патњама и говорила младом песнику:</p>
<p n="SRP19100660">- Ви сте млад, паметан човек. Скупо сте платили све што имате. Заборавићете што сте пропатили, јер сте сачували здравље, завршили школу кад и како треба. Већ досад сте стекли лепо име у нашој књижевности. Али сад, кад сте избили на широк колски пут, где можете јурити у каријеру, весели и поносни, не скрећите слепачки у ћорсокак. Загледајте најпре где идете; узмите ствари за оно што су и људе онакве какви су... Па, онда, нека вам је срећан пут! Пре а после, ви ћете видети да је жртва коју вам чини та девојка огромна. Чиме јој је можете надокнадити? Задовољењем сличне потребе? Не! Потреба коју ви осећате код жене је готово неосетна. Задовољство које она ту осећа јесте што ствара задовољство љубљеном човеку. Ви нећете моћи сакрити своју љубав и ви ћете ову жену компромитовати. И шта онда долази? Ви ћете бити или обичан човек, па ћете је оставити, бацајући јој у лице њену прошлост и утеху да ви нисте први и да нећете бити последњи. Или ћете остати частан човек, и... узећете је за жену. Ту вам погрешку неће нико опростити, јер свет не верује у часне људе и опрашта само рђавим. Та ће жена постати препрека за све: породицу, друштво, каријеру. Цео ваш живот биће отрован.</p>
<p n="SRP19100661">- Али, господин-Стајићу, ви је не познајете. Још ми досад никад није споменула брак. Што се пак тиче мене...</p>
<p n="SRP19100662">- Ах, ви сте два бедна створа, - продужи уредник. - Ако продужите, то што ће се догодити десиће се независно од вас. Пресеците накратко ваше лудости... Човек се не спрда са љубављу... Ви ћете бити побеђени на један или други начин. Ја вас добро познајем, Кремићу. Мислите да вас ја не одвајам од оних који су у стању да за једну криглу пива протуре у лист шта ко хоће. Ја знам да сте ви частан човек. И баш зато, господине Кремићу, ова проба на коју вас ставља ваша судбина - како би се то рекло у каквом шаблонском роману - јесте опасна за вас. Узмите се на ум, јер обично најбољи људи падају најниже. Они други, тај велики рестл човечанства, средње душе и обичног срца, они нађу без по муке компромисе између добра и зла, између дужности и страсти, што им допушта да живе без борбе и пораза. Кад падају, они се дочекују на ноге као мачке. Они се много не убијају, не изненађују никога, подижу мало ларме око себе, тако да могу да се лече и да отпочну понова. Оканите се да тражите своју срећу по недопуштеним забранима страсти, јер видите да су страсти камен спотицања у животу целог света... Пазите да тај камен не буде у вашем животу катастрофа.</p>
<p n="SRP19100663">У том тренутку електрика сину поново. По кафани се зачуше псовке на рачун Безименог Друштва.</p>
<p n="SRP19100664">Редакциски шегрт, сав црн по лицу од штампарске боје, приђе уреднику и запита га брзо, не прекидајући реченицу, као да је научио напамет:</p>
<p n="SRP19100665">- Послао ме господин Душан да вас упитам: хоће ли да закључи лист. Све је готово. Остаће три шифа слога за понедељак.</p>
<p n="SRP19100666">- Нека причекају, сад ћу ја... Хоћете ли још по један шнит? Боље ће се спавати, - обрати се уредник Кремићу. - Треба да пустим још ову вест... зајаукаће белгиски безимењаци, па ће сами нудити трамвајске карте.</p>
<p n="SRP19100667">Ускршњи празници су се примицали.</p>
<p n="SRP19100668">Договорили су се да ће заједно изаћи на Велики Петак да целивају плаштаницу.</p>
<p n="SRP19100669">Били су тачно заказали време и место где ће се састати, улице куда ће проћи, место где ће се одморити и све појединости које заљубљени воле да одређују и у најситнијим својим плановима. Било је све готово, кад Милошу дође Љубица и јави му да се госпа Селена одлучила да и она изађе са Зорком.</p>
<p n="SRP19100670">- Онда нема ништа од нашег састанка, - рече Кремић љутито и претпостави да се одрече виђења са Зорком него да се претвара пред њеном мајком, говори ви својој драгани и да крије свој заљубљени поглед.</p>
<p n="SRP19100671">Али му Зорка јави поново да ће мајку испратити одмах после цркве.</p>
<p n="SRP19100672">Милош приста.</p>
<p n="SRP19100673">Свет је био нагрнуо на Саборну Цркву око четири сата, нарочито онај свет у Београду који иде у цркву само на бденија и свадбе. Свечана служба одслужила се уз пратњу клепала. Пред олтаром била је подигнута раскошна гробница Сина Божијег, пуна цвећа, светлости и злата. Четири војника с ножем на пушци чували су Господњи Гроб. Свет је нагрнуо да пољуби излизано платно, на којем је било претстављено измучено тело Галилејчево.</p>
<p n="SRP19100674">Кремић није био много побожан. Ипак су му годили ова свечаност и многобројни народ, клепала, војници, пушке и крстови. Сећао се сличних прилика кад је био мали, у Ужицу, тамошње скромне гробнице и Здравка Еркуле, који је био почасни клисара и лупао у клепала. У цркви није био откако је свршио гимназију, те му је пријао мирис тамјана и воштаних свећа. Као круна свега било је очекивање Зорке, које је био жељан дан и ноћ, Зорке бледе и добре, коју је његова мисао улепшавала све више.</p>
<p n="SRP19100675">Она је стајала до самих столова, с леве стране у цркви, окружена гомилом девојака. Ништа на њој, ни држање ни одело, није је одвајало од осталог света, али Кремићу је било лако разликовати је у гомили глава као булку у пољу пшенице. Зорка је била на челу свега, садржавала све и око себе расипала зраке као златни крст на гробу Господњем.</p>
<p n="SRP19100676">Зорка га је такође спазила. С времена на време, она би се окренула и послала му један осмех пун љубави, среће и захвалности.</p>
<p n="SRP19100677">Милош је остао до краја службе и причекао да Зорка пољуби плаштаницу. Кад је виде да се већ примакла гробници, Милош се прогура и стаде на ивицу гомиле куда је Зорка требала да прође. Она је прошла разговарајући са мајком, и, неопажена ни од ког, повукла га за пеш од капута. То је било уместо пољупца.</p>
<p n="SRP19100678">Драгутин је био остао код куће и обећао да ће изаћи кад се девојке врате кући са госпа-Селеном, те остатак времена до уреченог састанка Милош проведе сам на Калимегдану.</p>
<p n="SRP19100679">По небу се гонили облаци, који су опомињали да ће бити кише.</p>
<p n="SRP19100680">- Јеси ли се много тргао кад сам те повукла за капут, - рече му Зорка врло расположена, кад се најзад састаше. - Ти си био тако шик, мој слатки Ерице, и гледао ме заљубљено, да сам те усред цркве хтела пољубити...</p>
<p n="SRP19100681">- Куд ћемо да идемо? - Запита Драгутин.</p>
<p n="SRP19100682">Љубица предложи да се иде на пиво.</p>
<p n="SRP19100683">- Код Круне?</p>
<p n="SRP19100684">- Тамо су све сами Јевреји.</p>
<p n="SRP19100685">- Код Српског Краља?</p>
<p n="SRP19100686">- Како хоћете! - Одговори Милош и уздахну.</p>
<p n="SRP19100687">Зорка га погледа зачуђено и запита:</p>
<p n="SRP19100688">- Шта значи тај дубок уздах?</p>
<p n="SRP19100689">- Ништа! - насмеја се Кремић. - Данас сам много радио, па сам прилично уморан.</p>
<p n="SRP19100690">- Хајдемо... Хајдемо. Пиво ће те разгалити.</p>
<p n="SRP19100691">Било је увелико топло. Али, столови нису још били намештени пред кафаном него су само врата и прозори били широм отворени.</p>
<p n="SRP19100692">Друштво се посади за један сто.</p>
<p n="SRP19100693">Али је ту дувало од прозора, те се они поново преместише.</p>
<p n="SRP19100694">Зорка, расположена као дете, прћила је усне као да је хтела да каже да јој се ту не допада.</p>
<p n="SRP19100695">- Шта ти овде фали? - Упита Милош.</p>
<p n="SRP19100696">- Овде је канабе тако тесно, - одговори Зорка размажено. - Пукоше ми леђа.</p>
<p n="SRP19100697">Кремић, кога је ово премештање још више нервирало, изнурен радом тога дана, плану, па и не мислећи шта говори, рече:</p>
<p n="SRP19100698">- Тешко ономе коме ти будеш жена.</p>
<p n="SRP19100699">Зорка га погледа једним дубоким погледом, као да је хтела да испита је ли то све шала, па навикла да људе сматра за добре док се о противном не увери, она несташно дохвати чашу, куцну је о Милошеву, и рече смејући се:</p>
<p n="SRP19100700">- Ја ћу бити само твоја!</p>
<p n="SRP19100701">- Не, никада! - пресече је Кремић, чудећи се и сам одлучности свога гласа.</p>
<p n="SRP19100702">Млада жена, која је била већ принела чашу устима, изненађена овом свирепом одлучношћу, спусти је на сто недодирнуту и занеме.</p>
<p n="SRP19100703">Драгутин и Љубица су се били повукли у један угао. Комади њиховог разговора допирали су с часа на час до Милоша.</p>
<p n="SRP19100704">Љубица је говорила о богатству свога оца и тврдила да је он одвојио тридесет хиљада динара за њен мираз, које је дао на приплод тамошњој штедионици с условом да му за ту суму гарантују чланови управе целим својим имањем. Ранковић је опет правио планове како ће убрзо положити испит, ослободити се војске, венчати се с Љубицом и отићи с њом на југ, на море, па онда у Париз, да се усаврше у језику, и он да положи докторат.</p>
<p n="SRP19100705">Песник љубави посматрао је час овај пар којем је све ишло на руку, а час своју драгану која је седела клонуле главе и мутних очију. Он се чудио промени свога друга који се тако лако решио на женидбу, он који је по десет пута загледао једну крагну док је не купи. Је ли томе био разлог новац или баш ова девојка раскошне и неукусне тоалете, бујне косе, преласних очију и леденог лица, као у рекламе за миришљави сапун коју је човек малочас видео на зиду какве бербернице?</p>
<p n="SRP19100706">Његови живци беху сувише заморени да разреше овај проблем, те Кремић хтеде да започне један лак разговор са Зорком, као да се ништа није десило.</p>
<p n="SRP19100707">- Погле оног келнера, - рече јој он, - како слатко пуши, сакривен иза пећи. Рекао бих да се сав топи у цигару!</p>
<p n="SRP19100708">Зорка не одговори ништа.</p>
<p n="SRP19100709">Кремић се поново наљути.</p>
<p n="SRP19100710">Он није схватао како тешко може пасти једној жени која је погрешила отказ љубави оног човека због кога је загазила у грех. Јер жена не одваја љубав од брака. Она приноси љубави на жртву све и сматра је за вечиту, док човек, па макар он био и најбољи, види у својој љубави само једну епизоду. Он поклања овој вези само један моменат, један део свога живота, док жена обухвата целу будућност, не зауставља се ни на ивици гроба, продужује своје мисли чак и на други свет и везује се за човека једном за свагда, једном за целу вечност.</p>
<p n="SRP19100711">- Ти си јогуница! - прекори Милош своју драгану, па дохвати једне новине, обешене више себе и стаде их читати, не схватајући смисао ни прве реченице.</p>
<p n="SRP19100712">- Ви можете располагати вашом женидбом како хоћете, - одговори му Зорка. - Али, немате право да ме вређате... Људи су брутални и свирепи, пфуј!</p>
<p n="SRP19100713">Она се угризе за усне да не заплаче.</p>
<p n="SRP19100714">Милош је погледа тако невеселу и бледу, и би му је жао. Он је несвесно упореди са Љубицом, која је ту седела поред ње, здрава, млада, богата, бесна, и безбрижно правила планове за сјајну будућност. Њега обузе жалост за Зорком, искрена, несебична жалост. Он зажеле да и Зорка буде тако млада, здрава, богата и безбрижна, али не ради њега већ ради ње саме, да буде весела и савршена онако како мајка жели својој деци, брат сестри, сестра брату.</p>
<p n="SRP19100715">Откад овај чист и несебичан осећај није затресао његове груди! Али, у исто доба он се загледа у своју судбину. Као сва бића обдарена тананим нервима, он изазва лако пред собом своје потребе и будућност; и цела његова природа задрхта кад виде колико му треба још помоћи, како мало има да одвоји од себе за другог, и како му је будућност још магловита и претећа.</p>
<p n="SRP19100716">Ова два осећања, љубав према ближњем и љубав према себи самом сукобише се оштро у његовом срцу. Он осети да једно мора надјачати. Он је волео себе изнад свега, али је осећао да не може бити себичан и свиреп према својој драгани. И млади песник покуша да измири ова два осећања, да их намести један до другог или бар одложи за доцније њихову отсудну битку. Он се клео Зорки да је воли као драгану, као пријатеља, мајку и сестру, као себе самога, као све најзад, али да је не може узети за жену због мале плате, несигурног положаја, обавеза према породици, обавеза према њој самој.</p>
<p n="SRP19100717">- Све се може кад се хоће, - одбијала је Зорка. - У почетку би било тешко, плате су мале, али доцније... Нема чиновника који је умро од глади. А кад се има хлеба...</p>
<p n="SRP19100718">- Хлеб... Хлеб, - прекиде је Кремић. - Мислиш ли да је све казано кад се каже: хлеб. Ваљда у животу има још нечега сем хлеба.</p>
<p n="SRP19100719">- Љубав.</p>
<p n="SRP19100720">- Ти знаш да те ја волим, Зорка, и кад ти овако морам да говорим, ја више жалим него ти.</p>
<p n="SRP19100721">- Па кад ме волиш, што ме нећеш за жену? - опирала се Зорка.</p>
<p n="SRP19100722">- Ти говориш као дете. Зар нема људи који се воле а не живе у браку? Колико пак има других које је црква венчала, а посред њих нема ни сенке љубави. Брак није што и љубав... Ах, Зорка, не говори ми више о њему, ја презирем данашњи брак... Он је пун лажи и рачуна; не квари ми визију коју сам о теби створио. Ја те волим баш због тога што ти не рачунаш, што ниси као друге жене... Иначе, ја ћу мислити да је све ово рачун, да је твоја љубав једна лажна маска...</p>
<p n="SRP19100723">- Милошу!... Ох, не, Милошу, не говори тако, не мисли то. Ја те нисам заволела да бих те преварила. Ја желим твоју срећу. Ја нисам мислила на брак; без престанка ја сам мислила на љубав; управо, они су нераздвојно везани за моју душу; то су две речи које значе једно исто. Ах, како бих волела изаћи с тобом, овако заједно, руку под руку, у свет, међу познате, и ведра чела показати свакоме: ово је човек који ми је драг; јест, видите сви, нас двоје се волимо и живимо заједно.</p>
<p n="SRP19100724">- Шта нам овако недостаје, Зорка? Шта нас се тиче свет? Шта маримо хоће ли он знати да се волимо или не.</p>
<p n="SRP19100725">- Не, Мико. Ти се вараш. Свет значи много. Ми у њему радимо, зависимо од њега. Он је кадар да нас скрши и уздигне.</p>
<p n="SRP19100726">- Али, Зорка, што се ми више кријемо, све ће наша љубав бити слађа, и милији они тренуци овако уграбљени, украдени...</p>
<p n="SRP19100727">- Не... не... Срећа се не граби и не краде, - јецала је Зорка. - Не... не, мој Милошу. Не говори ми тако... Остави ми наде. Реци ми: не данас, не сутра, али једном зацело!</p>
<p n="SRP19100728">- То није могућно! - одлучно одговори Милош.</p>
<p n="SRP19100729">- То није могућно? - понови Зорка упитно. - Дакле ти кидаш све што је између нас. Како сам те ја другојачије замишљала! Ах, колико људи толико и ћуди, колико срца толико и љубави.</p>
<p n="SRP19100730">Зорка окрену главу од свог драгана и занесе се гледајући на улицу, камо је већ падао мрак. Изненадно, она се трже, окрете се Милошу и рече му:</p>
<p n="SRP19100731">- Слушај, Милошу. Ја сам знала да се овај брак не може брзо остварити. Али сам веровала да је он бар твој циљ, твоја жеља. То ми је давало право да те волим. Сад видим да сам се преварила. Ја више не могу да те волим, јер нећу да сам ничија наложница.</p>
<p n="SRP19100732">Они се обоје стресоше од ове речи која први пут паде између њих, и заћуташе, не разумевајући једно друго и остајући свако на својој страни.</p>
<p n="SRP19100733">Милош се поново загледа у новине, а Зорка на улицу.</p>
<p n="SRP19100734">Из другог одељења кафане допирало је тупо куцање лопта на билијару.</p>
<p n="SRP19100735">Ко зна докле би они остали тако задубљени, да их не трже Љубичин глас:</p>
<p n="SRP19100736">- Зорка, хоћеш ли с нама?</p>
<p n="SRP19100737">Ова девојка, која је већ увелико била отпочела лов на мужа, чула је све шта су говорили Милош и Зорка. Она се побоја да јој Милошеве теорије не отргну Драгутина, чији су изгледи на велику будућност обећавали јој оно што јој очево имање није давало.</p>
<p n="SRP19100738">Кремић не примети да се Љубичин позив односио само на Зорку, те он одговори уместо ње:</p>
<p n="SRP19100739">- Да, да, и ми ћемо сад... Келнер, плати!</p>
<p n="SRP19100740">Пред њима је била широка црна улица с венцем немоћних електричних сијалица. Са неба је сијао хладан и блед месец, ноћ падала густа и влажна.</p>
<p n="SRP19100741">Они се несвесно упутише на Калимегдан. Драгутин и Љубица се изгубише убрзо. Главне стазе биле су јако осветљене. Неколико шетача ишли су лено и полако. Даље по споредним стазама ширила се црна ноћ и увијала парк у неку жалосну свечаност.</p>
<p n="SRP19100742">Милош и Зорка се нису добро осећали на овој јакој светлости. Између њих је била пала једна тешка реч која их је обоје покрила стидом. Стога они претпоставише споредне стазе и загазише у мрак.</p>
<p n="SRP19100743">Кроз тек олистало грање видели се зелени рефлекси електричне светлости на главним стазама. Ноћ је бивала све гушћа. Дубоку тишину мутила је само неразговетна песма овог лепог парка.</p>
<p n="SRP19100744">Они су ишли стопу пред стопу, обузети овом великом тишином самоће и тиштањем својих болова. Све тако, држећи се градског платна, они избише на једно узвишено место, на домаку Саве, ограђено гвозденом оградицом и перуником. Они застадоше изненађени призором који се отвори пред њиховим очима.</p>
<p n="SRP19100745">Хиљаде лампиона и сијалица описивали су џиновски полукруг Београда, који је почињао од Калимегдана, пео се на Славију и Бањицу, па се спуштао преко Топчидерског Брда на Чукарицу и савску обалу. Испод вароши текла је црна Савина вода и сливала се с равном обалом на супротној страни у бескрајну морску пучину. У пристаништу горео је само један лампион и бацао сву светлост на нову зграду царинарнице, белу и као изниклу из земље. Унаоколо се виделе црне силуете лађа и дирека на шлеповима. Један задоцнели пароброд промицао је поред тајанствених бедема београдске тврђаве, прелазио у Дунав и пловио уз воду ка Земуну, чији се правилан кеј назирао у мраку. Све је то било покривено високим пространим небом, пуним звезда.</p>
<p n="SRP19100746">Испод њих, на једној клупи, у сенци липа седели су Драгутин и Љубица, и грлили се без бојазни да их ко не опази. Преко рамена младог човека видела се глава преплануле студенткиње, затворених очију и утопљена у задовољство.</p>
<p n="SRP19100747">Милош је стајао непомичан. Светлост, помешана од бледих звезда и удаљеног општинског осветљења правила му је лице још блеђе, још невеселије.</p>
<p n="SRP19100748">Зорка га погледа и би ганута. Она је била биће коме је љубав позив, које не може да гледа страдања ближњега. У несрећи свога драгана, она заборави своју муку. Без речи, она се пропе на прсте, положи руку на Милошево раме, притиште му на усне пун и благ пољубац, и предаде се будућности онако без сигурности, као Колумбо кад је возио ка непознатим земљама, надајући се у дну душе награди за своју љубав.</p>
<p n="SRP19100749">Једна локомотива писну жалосно негде далеко... даље од железничке станице.</p>
<p n="SRP19100750">Не треба жалити што се губе неки наши обичаји. Место њих долазе нови, исто тако лепи, исто тако свечани и занимљиви. Или се стари, као свака мода, повраћају, обновљени и подмлађени, те постају још примамљивији због мириса прошлости и прашине заборава који су их покривали.</p>
<p n="SRP19100751">До пре неколико година у Београду је мало ко знао за Ђурђевски уранак. Сад се он слави, из године у годину, све више и интимније.</p>
<p n="SRP19100752">Године кад се догађа ова проста драма два људска срца Ђурђев-дан је освануо врло пријатан. Облаци, који су уочи празника претили кишом, растурали су се одмах по сунчеву заласку. На земљу се спустила млака пролетња ноћ, пуна процветалог јоргована и олисталих грана. Многе звезде сијале су на небу. Нова топлота лета које се објављивало и треперење преласне априлске ноћи нису очима давали да се склопе. Шум природе наваљивао је са свију страна. Груди су тражиле слободног ваздуха, живци пољске свежине, а срце је куцало за пролетњим заносом и пољупцима.</p>
<p n="SRP19100753">Групе народа црнеле су по београдским улицама, будним као да није дубока ноћ, и јуриле у поља и шуму. Општина није штедела светлости. Трамваји су шкрипали на свима пругама. Дуги шетни возови образовали се на железничкој станици. Из варошких паркова допирали су звуци војне музике. По брдима се виделе веселе ватре. Ноћна тишина је звонила од песме, подврискивања мушког и смеха жена.</p>
<p n="SRP19100754">Оба заљубљена пара са Дорћола сишли су са трамваја код Монопола и оставила госпа-Селену да продужи пут с комшинкама до Топчидера. Окренули су преко моста и корачали као да их неко јури.</p>
<p n="SRP19100755">- Зашто трчимо?</p>
<p n="SRP19100756">- Лакше, лакше.</p>
<p n="SRP19100757">Они су тако говорили једно другоме, али тек што би успорили ход, опет би њини кораци били дужи и бржи, и они су трчали уз Топчидерско Брдо, хипнотизовани свим оним црним гомилама народа који је хитао поред њих као јато мушица на светлост.</p>
<p n="SRP19100758">- Где ћемо их наћи? - упита Милош своју драгану, мислећи на госпа-Селену и комшинке.</p>
<p n="SRP19100759">- Они ће бити код трамвајске чекаонице, па ћемо прво у Кошутњак на кафу и доручак, - испрекидано одговори млада жена, сва задувана од брзог хода и среће којој није знала узрока. - После можемо отићи мало до Раковице или Кијева.</p>
<p n="SRP19100760">Наврх Топчидерског Брда застали су да предахну.</p>
<p n="SRP19100761">Зора је пуцала. Први сунчани зраци избацивали су румено прамење као ракетле, иза једног села чије се куће белиле у брду даље од Торлака. Ноћ је скупљала крила, вукући их полагано преко Булбулдера, Дунава, банатске равнице, изнад шуме у Кошутњаку, Банова Брда и по модрој Савиној води, да их састави више Земуна, као да је ту хтела да да последњи отпор сунцу, које је, уверено у своју снагу, свечано и победоносно објављивало свој долазак. Из росних долина дизали се сиви праменови магле. Ваздух се белио. Из тамних сенки долазио је неразговетан шум пробуђене природе и света.</p>
<p n="SRP19100762">Наједанпут замуче све. По природи прште један бисерни сјај. Капљице на дрвећу, роса по трави, прозори на околним вилама и две велике воде, које су квасиле Београд, засветлише као дијамантске ватре и окренуше се сви ка једној тачки, ка месту где се било појавило сунце. Оно је било велико и блиставо. Није допуштало да се гледа у њега.</p>
<p n="SRP19100763">У том тренутку Зорка је посматрала Милоша, нешто бледог од неспавања, како упорно гледа у сунце. Она је тада упоређивала овог човека, замршене косе и меланхоличног осмеха на лицу, са једном сликом коју је била, независно од њега, урезала у срце, вишу од реалности и неприродну.</p>
</sample>
<sample><p n="SRP19100224">- Не губите се! - припрети Зорка прстом Драгутину и Љубици, и пође за Милошем да види црнце.</p>
<p n="SRP19100225">Њих четворо пробијали су се кроз гомилу која је плавила улицу као надошла река; несташно дирали маске, гурали се и смејали на најмањи повод, као и цео свет око њих. Како су ове улице средњевековног Београда биле одвише узане за толико народ, ова два пара младих људи губила се често и довикивала. У томе би се некоме од њих омакло да при зивкању не помене и уобичајену титулу: господине или госпођице, или да народске узвике: погле! пази! претвори на ви. То би им поново измамило буран смех и приближило их још више једно другом. Они би се узели за руке, као да су маске или пријатељи од детињства, гурали се кроз свет, мешали се у говор гомиле, весело ступали по туђим кућама, изигравали брата и сестру, играли окретне игре у неком дворишту, поплочаном циглама, откривали лица маскама, дисали дубоко и губили се у свет и у ноћ.</p>
<p n="SRP19100226">Око њих је кључало весеље, које је извирало из песме, музике, вина, гомиле народа и млаке пролетње ноћи. Било је нечега опојног у даху те ноћи, почетком марта, кад дувају јужни ветрови, који доносе поздрав последњег снега са планина; кад је небо покривено топлим облацима, који се полагано крећу и сеју мрак и заборав; кад се природа буди, потоци жуборе, трава ниче, дрвеће пупи, а тице свијају гнезда и певају. Милош је дубоко осећао ову београдску ноћ и сву сласт што ју је делио са блиским женским бићем, са девојком која га је држала за руку и поверљиво му шапутала:</p>
<p n="SRP19100227">- Хајдемо даље, даље... Чини ми се да ово није Београд.</p>
<p n="SRP19100228">Кад је дошао на крај Јеврејске Мале, Кремић се није зауставио него је продужио да иде даље неким прашљивим путем око кога није више било кућа. Он није марио што је изгубио остало друштво. Довољна му је била ова пријатељица, лака као птица, и ова ноћ, широка и млака, мила и наклоњена, што се изливала на њих двоје као балсам живота, претварала Београд у Витлејем, и певала младом човеку да је на земљи срећа, а на небу радост.</p>
<p n="SRP19100229">Зорка је ишла, послушна као јагње, наслоњена на његову десну руку. Пут је био прав и усамљен. Око њих је била ноћ црна и тишина дубока. Тек кад дођоше на саму дунавску обалу, приметише једну широку угашену масу, из које су избијали пламени језичци. То су се дунавски таласи дизали и спуштали, озарени неким сакривеним светлилом. Под њиховим ногама шкрипао је шљунак.</p>
<p n="SRP19100230">Кад стигоше на обалу, они се пустише без речи и седоше на један изврнут чамац. Јужни ветар млако их је миловао по лицу. Однекуд је долазио мирис на смолу и пупољке од врбе. Далеко, са друге стране Дунава, светлуцала је ватра у некој царинској стражари. Још даље, улево, дрхтали су електрични лампиони на земунском кеју.</p>
<p n="SRP19100231">Зорка је била спустила руке у крило и посматрала један облак, који је рубила све више једна сребрна врвца. Црне дунавске воде виделе су се све више. Милош пак био се поднимио на десну руку и, гледајући у крај обале, предавао се сав своме неодређеном осећању, помешаном од среће и бола.</p>
<p n="SRP19100232">- На шта мислите, господине Милошу? - упита га Зорка тихим гласом, као да се бојала да не отера овај лаки ноћни чар који их је окружавао.</p>
<p n="SRP19100233">- То је тешко рећи, - одговори Кремић замишљено. - Гледам ову обалу и пада ми на ум једно поређење. Река рони земљу на једном месту, а на другом се повлачи; обала се мења непрестано и кривуда на сваком кораку. Ипак, људи цртају ове обале и верују да оне изгледају тако. Наши осећаји ми личе на ове обале, кривудаве и искидане. Они расту и смањују се, дижу се и падају; ничег јасног, а човек их изражава и саопштава другим, не марећи да ли је то тачно и исправно.</p>
<p n="SRP19100234">Сакривени месец је рубио облак, иза кога је стајао, све више. Његова бела светлост се ширила постепено, те се небо указивало као неки далеки пропланак, по коме се просуло стадо ситних облака. Светла срма се спуштала на земљу, будећи ноћни ваздух и осветљавала воду, која је личила на поцрнели никал. Шљунак се беласао. Једна група збијених врба указивала се поред њих и изгледала као да се пропиње да их види.</p>
<p n="SRP19100235">Зорка је седела близу Милоша. Са плашљивим и дирљивим дивљењем, она је слушала младог песника као да је хтела попити речи док су му још дрхтале на уснама.</p>
<p n="SRP19100236">Ноћ је била изазивала свеже руменило на бледоликим образима младе жене, а јужни ветар је завлачио своје младе пипке у њену косу и од кестењастих праменова правио романтичан оквир њеним руменим јагодицама.</p>
<p n="SRP19100237">Милош је узе за руку.</p>
<p n="SRP19100238">Она је не повуче него се зарумени још више, подиже главу ка небу, где се сребрн месец крио иза облака, и остаде тако, изгубљена, изван света, као да је слушала неку арију која јој се допада.</p>
<p n="SRP19100239">- А на шта мислите ви? - упита је Кремић.</p>
<p n="SRP19100240">Зорка се благо трже и Милоша погледа са осмехом на уснама.</p>
<p n="SRP19100241">У овом укрштању њихових погледа, бржем од пуцња, њене црне зенице, као вода у Дунава, биле су се осветлиле исто тако од неког скривеног извора светлости и преливале се у метал, док се њено лице руменело све до слепих очију и гргуравих праменова косе.</p>
<p n="SRP19100242">Милош је тада био најближе до оног идеала љубави који је стварао у свом усамљеном животу. Јасно је видео тражену срећу како му се приближује и додирује га својим тајанственим крилима. Али, зашто је он оклевао тога тренутка, зашто се уздржавао, чега се бојао? Он је испустио Зоркину руку коју је држао, поново је поднимио и гледао у изрецкану обалу Дунава. Срећа долази изненадно; она се рђаво подудара са обичним животом; она притиском збуњује човека.</p>
<p n="SRP19100243">Они осташе тако ћутљиви, непокретни и стрепећи од онога што ће им донети идући минут. Оба млада створа беху обуставили своју вољу и напрегли сва своја чула, као да је њихова судбина зависила од неког трећег. Месец је и даље марљиво рубио облаке, Дунав се пресијавао, јужни ветрови пиркали, таласи љубакали обалу, а из дна земљиних груди допирао је ритам једног великог и спокојног дисања.</p>
<p n="SRP19100244">Наједанпут, ту чаробну тишину нарушише људски кораци. Милош и Зорка скочише у исти мах као да их је неко хтео да затече на рђавом делу.</p>
<p n="SRP19100245">Шум се приближавао из велике даљине. У тихој ноћи одјекивао је бат човечјих ногу.</p>
<p n="SRP19100246">- Не бој се! - први се ослободи Милош и несвесно пређе на ти. - Има их више. То су свакако финанси.</p>
<p n="SRP19100247">- Хајдемо кући! - промуца Зорка, пребледела од изненадног страха.</p>
<p n="SRP19100248">Тек тада Кремић виде како је био близу среће. Сад му се она измицала брзо као што је и дошла. И као да хтеде ухватити ту срећу, он пружи руке, ухвати се око Зоркиног паса и наже се да јој притисне пољубац на њене пребледеле усне.</p>
<p n="SRP19100249">Она се трже, и оном инстинктивном окретношћу коју је природа дала жени ради одбране, истави оба длана пред своје лице. Пољубац паде на меке завојице шаке, на оне тајанствене шаре по длану из којих се чита судбина. Тај је пољубац био горак и сладак, нешто што заноси, што опија и боли, као чаша напуњена шампањем и сузама.</p>
<p n="SRP19100250">- Не, немој!... Хајдемо кући!... Ево, иде неко! - рече му Зорка благо, као да се хтела извинити за срећу коју му крати, и изви се из његовог загрљаја.</p>
<p n="SRP19100251">Шум се приближавао све више. Већ се јасно познавале две људске прилике. То нису били финанси. То је био још један заљубљен пар, који је био пошао њиховим путем. На запрепашћење свију четворо, они се познадоше.</p>
<p n="SRP19100252">Први се освести Ранковић и рече Милошу и Зорки, да би забашурио свој траг:</p>
<p n="SRP19100253">- А где сте ви? Тражили смо вас по целој Мали. Још нам је само остало овде да вас потражимо.</p>
<p n="SRP19100254">Али, зловоља и жалба за пропалом самоћом, која је јасно била исписана по Љубичином лицу, сведочила је противно.</p>
<p n="SRP19100255">Они нису заказивали састанке, па ипак су се састајали све четворо, готово сваки дан. То је било обично пред вече. Љубица је после школе силазила кући и узимала са собом Зорку под ма каквим изговором. Онда би изишле на Мали Калимегдан и селе на једну клупу, на оном вештачком брегу који је подигнут у дну парка према Кнез Михаиловом Венцу. Дотле би се нашли Милош и Драгутин, прошли би једанпут кроз Кнез Михаилову улицу и Велики Калимегдан, па би се онда спустили на Мали Калимегдан оном стазом која води поред градског платна, посматрали неко време љуљашке и остале забаве за децу, куварице и војнике, узели једну стазу која се од главне одваја удесно, спустили се низ мале степенице, начињене од трошног ташмајданског камена, које воде у дубину парка, тек једва пошумљену, и по тим уским, неугаженим стазама дошли до клупе, где су их већ очекивале две њихове познанице.</p>
<p n="SRP19100256">Између ова два друга, који су дотле поверавали један другом своје најтананије осећаје, никад се сад није заподевало питање о мислима које су гајили према овим двема девојкама што су их чекале. Они су осећали да је то место најболније код човека. и бојећи се неспоразума и нехотичних увреда, избегавали су пажљиво сваки разговор о Зорки или Љубици, мада је, и једном и другом, било најслађе говорити о овим двема другарицама. Кад се баш није могао избећи овај разговор, млади пријатељи говорили су полако, одмерено, са највећим тактом и уз имена ових својих познаница додавали титулу госпођице. Кремићу се Љубица није у свему допадала, али, ипак, никад не би споменуо Драгутину о њеном паланачком укусу да шта црвено прикачи на своју тоалету, а ни Драгутин није правио ни најмању алузију на Зоркине године. Чак су ишли дотле да је Милош узносио Љубицу на рачун Зорке, а Ранковић му се противио и хвалио Зорку на рачун Љубице.</p>
<p n="SRP19100257">Ма како да се нису заказивали, састанци на Малом Калимегдану били су потајни. То се видело по месту које су били изабрали у дну парка, које не посећује нико други до каква гувернанта Немица или кратковид пензионер. Тај део Кнез Михаиловог Венца био је тако исто пуст, остављен корову и самом себи од саобраћаја и општине. Улица је била нерегулисана, без калдрме; трава је по њој расла у изобиљу. Па и саме куће, које су биле подигнуте само са једне стране улице, изгледале су напуштено и без људи. Ролетне су биле готово увек спуштене на њиховим прозорима. Тамо где је којим чудом прозор био отворен рогушио се луксузан намештај, чамотан и празан. Тек из једне новосазидане куће, у сецесионистичком стилу и са позлаћеним орнаментима сунца које се рађа, чули су се несигурни тонови гласовира, на којем је једна млада жена разбијала своју досаду.</p>
<p n="SRP19100258">Зорка и Љубица устајале су чим су им се приближавали два пријатеља, проговорили би коју реч, смејући се без повода, и сви заједно спуштали су се поред Општинске Баште ка Дунаву. Та огромна и тамна маса воде, која се достојанствено ширила између две обале и државе, имала је нарочиту привлачну моћ на ова два заљубљена пара.</p>
<p n="SRP19100259">Висок хоризонт који је почињао да се шири од београдског гребена и вишњичких брда хитао је у бескрај банатске равнице, пуне озеленеле шуме и ритова, чија је затворено зелена и бујна боја пријатно одскакала од наше обале, рапаве и голетне. По бистром ваздуху изнад воде губили се сиви праменови дима, заостали иза једног пароброда који се већ изгубио на хоризонту. У огромни видик штрчали су многобројни фабрички димњаци на нашој страни, као неке црне и витке шимере, које су јогунасто ишле у небо и поносно висиле изнад своје земље. Нешто натчовечно и материјално, а у исти мах видљиво и јако, лелујало се између ових црних димњака, ширило се по нашем хоризонту, смејало се свему што је људско и извештачено, и одушевљавало на борбу и крв, на љубав и жртве.</p>
<p n="SRP19100260">Нехотимичним покретом, Милош би стао поред Зорке, а Драгутин до Љубице. И тада би силазили, не марећи што су се спотицали по јендецима и рупама од отврдлог блата, и смејући се кад би се ко од њих закачио за живу ограду Општинске Баште. Пред њима је била широка пољана, Дунав, пучина од ваздуха, љубав и вечност. И уколико су више силазили, све је један пар више измицао, а други застајкивао, све се младић више примицао девојци, глас био дрхтавији, смех нервознији а поглед светлији. Кад би већ далеко одмакли од вароши и туђих радозналих погледа, младићи би једним нежним покретом, који се може извести само у двадесетим годинама, узимали своје даме испод руке, онако... без питања, усред разговора о безначајним питањима, и слатко нагнути на десну страну, продужили ићи, све напред, без циља, без свести.</p>
<p n="SRP19100261">Тек би се зауставили на дунавској обали. Ту су се састајали, сви четворо, терали детињасте шале, прскали се водом, гурали једно друго у реку, претили самоубиством, и шегачили се на рачун смрти. Али су дани били још кратки, они млаки дани половином марта кад сунце већ залази око шест сати, и мрак их је изненађивао, брз мрак који се јављао са торлачких висова. Они су се тада невољно окретали Београду, који се већ, са Општом Државном Болницом и Универзитетом, завијао у таму и ноћ. Они би тада ударили преко баштованџиница, и заобилазили што више само да дуже остану насамо. Тада би се понављала стара игра: младић је узимао своју девојку испод руке, нежно би се нагињао на њену страну и говорио јој о безначајним стварима.</p>
<p n="SRP19100262">Ове наивне шетње, у знаку идиле, поновиле су се неколико пута не мењајући ништа у односима између Зорке и Милоша. Ипак се не може рећи: баш ништа. Строг посматрач могао је приметити да Милошева рука привлачи све више руку младе жене, и да је песниково срце све топлије од овог додира.</p>
<p n="SRP19100263">Кремић није више ништа желео. Тај лаки додир женског бића испуњавао му је све негдашње фантастичне снове и пусте жеље. Он му је надокнађивао све муке које би претурио тога дана. После те шетње, осећао се весео и одушевљен, као после доброг ручка.</p>
<p n="SRP19100264">- Нека ово потраје увек, - говорио је он себи, кад се враћао са Зорком у варош. - Ја јој ништа више не тражим.</p>
<p n="SRP19100265">Али, из полутамног Београда, по коме се палиле електричне сијалице, ругало се овим његовим мислима нешто себично, пакосно и ружно, а јасно као земља, убедљиво као судбина, и шаптало му:</p>
<p n="SRP19100266">- Пољуби је... Пољуби је!</p>
<p n="SRP19100267">Једне вечери, при повратку, кад је Драгутин већ био далеко одмакао са Љубицом и кад је из свију крајева Београда звонио тај досадни шапат: "Пољуби је... пољуби је!...". Милош се обрати Зорки, као да је хтео сузбити тај шапат.</p>
<p n="SRP19100268">- Штета... - Рече јој, - штета што прекидамо шетњу сад кад је најлепша.</p>
<p n="SRP19100269">- Мајка једва и оволико допушта, јер мисли да сам с Љубицом у Кнез-Михајловој улици. А да до мене стоји... - одговори Зорка са једном нехотичном благошћу у гласу и замисли се.</p>
<p n="SRP19100270">- Шта бисте радили? - запита је Милош, а шапат се понови: "Пољуби је... пољуби је!"</p>
<p n="SRP19100271">- Да, шта би радила? - поново је упита Милош и погледа је једним упитним погледом.</p>
<p n="SRP19100272">У том погледу било је нечег наивног, неодлучног, дечјег и онога што постоји у физиономијама извесних људи за које се каже, чак и кад су претурили тридесету: "Како је млад!"</p>
<p n="SRP19100273">Зорка застаде пред тим погледом и не могаде задржати дубок уздах који јој се претвори у речи:</p>
<p n="SRP19100274">- Зашто ниси старији још коју годину!</p>
<p n="SRP19100275">Милоша изненади овакав одговор.</p>
<p n="SRP19100276">Зорка је била увек донекле предана у себе саму. У целој њеној виткој особи било је нечег озбиљног, поноситог, нечега што се наслеђује, остатак неке јаке и енергичне расе. Сад се пак она приказа Кремићу скрушена, пуна једне болне резигнације и тако лепа у својој скрушености, као тица која се мрзне. Он осети у њој једну природу тако сличну својој, природу дубоку и осетљиву, предодређену за патњу.</p>
<p n="SRP19100277">Он је узе и за другу руку.</p>
<p n="SRP19100278">Пред њих се спуштала ноћ, тишина, бездан. Бледи пламенови једне партије Дунава, која се светлуцала негде око Карабурме, изумирали су као сфера једне мртве звезде. Пролистале гране од врба и неједнаки плотови пружали су се у ваздух као црне утваре. Њихова узбуђена лица освежавао је један поветарац. Једно јато жаба крештало је у некој бари.</p>
<p n="SRP19100279">Зорка не трже своју руку. Лагано, неосетно, она је следовала једом општем покрету Милошеве снаге. Њена сразмерна дјевојачка биста, са пуно оне болне резигнације, нагињала се у загрљај, и њене усне, румене од грознице, отворише се, као љубичица под млаким притиском једног пољупца.</p>
<p n="SRP19100280">Њихове усне биле су се среле. Узбуђење је било толико јако да су се оне прилепиле, остале тако приљубљене једне уз друге. Очију изгубљених у бесконачност, руку раширених, и готови да се понова стегну, Милош и Зорка остајали су ту, неми, у екстази једног пољупца који се није свршавао. Они су мешали свој дах, нешто убрзан, и дрхтали као у грозници. Они су осећали да су без снаге да прекину свој загрљај, и нису желели ништа више од овог другог пољупца.</p>
<p n="SRP19100281">Писак једне фабрике опомену их да је време да иду кући. Они пођоше, несвесно, не одвајајући још усну од усне. На сваком кораку су застајали и понављали овај дуги, дубоки и устрептали пољубац, прекидајући га само кад им је нестајало ваздуха.</p>
<p n="SRP19100282">Кад би неки докон Немац хтео да од љубави начини науку, Милош и Зорка би му могли открити читаву скалу пољубаца. Јер има пољубаца и пољубаца. Они зависе од воље с којом се дају, од осетљивости места на које падају и начина на који се чине или примају. Та скала почиње од благог грљења стаса и лаког додира усана, па се свршава пољупцем где се тело у тело упија, где једне груди дишу ваздухом других, усне бледе од грчевитог притиска, глава тоне у несвест, мисао се губи и цело биће обамире од неког ужасног и слатког умора.</p>
<p n="SRP19100283">Ови пољупци су постали убрзо насушна потреба Милошева, које се више није могао одрећи. Он је вребао сваку згодну прилику где је могао загрлити своју драгану; чак и под највећом опасношћу да их ко не угледа.</p>
<p n="SRP19100284">- И ја волим ове пољупце као да сам девојчица, - говорила је Зорка, као да се хтела оправдати пред Милошем, привијала се уз њега целим својим телом и подносила му своје отворене усне као путир, пун опојног љубавног пића.</p>
<p n="SRP19100285">Ова два велика детета сркала су ово пиће облапорно као алкохолик који хоће да надокнади дане проведене у азилу. Не водећи рачуна куд их може одвести њихова несмишљена љубав, они су насељавали својим пољупцима сва места где су могли остати насамо. Љубили су се по оним улицама које су никле саме, између Дома Светог Саве и дунавске обале, пустим као сокаци по паланкама, где по капијама спавају мачке и по калдрми се забављају голубови. За њихове пољупце знало је дрвеће засађено по Душановој улици, које је бацало мршаву сенку по песковитом тротоару. Они су се грлили и у својој улици, сакривени иза једне колибе за електричну инсталацију. Па и на својој капији, степеницама и у трему, они су грабили оне кратке моменте кад нико не иде, и приближавали своје усне, дрхтећи од страха да их ко не изненади и топећи се од милине ових отетих пољубаца.</p>
<p n="SRP19100286">Од тих дугих, продужаваних и понављаних пољубаца па до у грех, само је један корак. Милош је то осећао добро, али није имао довољно воље да се одрече сласти коју су му пољупци давали, и да потпомогне племените напоре које је Зорка каткад чинила да се отресе овог пијанства.</p>
<p n="SRP19100287">- Шта ја ово радим! - прекоревао је он себе у тим тренуцима и зарицао се да ће се поправити.</p>
<p n="SRP19100288">Али, једна тајанствена сила инсталисана је у души поред воље и ратује са овом. И Милош, чим би видео Зорку, њене влажне и дубоке очи, које су га гледале са много слатке и сетне љубави; њене румене усне, које су певале песму жељи и заносу; њен витки стас, који се измицао посматрачевом погледу, и танани струк, пун мекоте и женскости, губио је главу и предавао се судбини, која му је тада изгледала лепа и великодушна.</p>
<p n="SRP19100289">Недеље, месеци, године пролазе, за које време два људска бића иду свако својим путем. Логика случаја доводи их једно пред друго. Они се погледају очи у очи. Њихови се путеви сједињују. Сваки тренутак и свака ситница приближују срце срцу док не наступи велики моменат љубави, кад се голотиња открива и другарица постаје метреса.</p>
<p n="SRP19100290">То се догодило крајем марта, једног поподнева, кад је ваздух био жут као бакар, а природа тиха и свечана да се човеку непрестано чинило да је празник мада је био радни дан.</p>
<p n="SRP19100291">Милош је био дошао кући, као и обично, после ручка, јер поподне није радио у редакцији, и легао да се одмори. Заваљен на један отоман од старинског турског цица, са шарама које нису личиле ни на шта, он је читао једног од наших покрајинских приповедача у моди, и не налазећи у њему што су критичари проналазили, остајао је хладан и продужавао читање тих редова, написаних у дијалекту, тек као забаву за очи. Очекивао је да му сан падне на трепавице. И сан је долазио, али од оних лаких снова као у железници, где човек не зна да ли спава или је будан.</p>
<p n="SRP19100292">С часа на час отварао је очи и бесмислено гледао у таваницу, по којој су љуске од креча и пукотине правиле чудне контуре неких крилатих животиња. Долазила му је воља да пуши, али је у жилама осећао малаксалост и умор, прве дарове пролећа, те га је мрзело да спусти руку на под и напипа табакеру. Најзад, кад се на то решио, сан је био већ сасвим одбегао, те се Кремић лепо диже и посади на отоман, косе разбарушене и леђа наслоњених на дувар.</p>
<p n="SRP19100293">Осећао је страшну досаду. Чак му и цигарета није пријала. У кући је било све мирно, као у цркви. Бабица, његова газдарица, била је још јутрос изишла, и ко зна да ли ће се и ноћас вратити. За шетњу са Зорком било је још рано. Да изиђе у варош, знао је да је цео свет заузет, и у кафани би још више зевао.</p>
<p n="SRP19100294">Бацио је цигарету на плех поред пећи и дигао се да отвори прозор.</p>
<p n="SRP19100295">Споља га је запахнуо влажан ваздух који је мирисао на нову траву. Пред његовим очима гурило се неколико радничких станова и зјапио један заграђен плац, пун старе гвожђарије. Иза те човечје беде и прљавштине ширила се Јалија, сва зелена. Од ње се пуштао бескрајан видик, као над океаном, који је гутао широку траку Дунава, његова пошумљена острва, мирне белуцаве рукаве и ритове, обрасле у бледу трску. На самој ивици хоризонта, далеко тамо на северу, смешило се једно чисто банатско село, а доле у дну, камо је текла сва дунавска вода, назирала се у сивини даљине два готска торња некакве цркве у Панчеву.</p>
<p n="SRP19100296">Обухвативши једним погледом цео тај видик, Милош спусти очи на улицу и примети једну старицу у блузи од кадифе са шеширом од црних шљокица како замаче за угао ка Шондиној фабрици. Он позна госпа-Селену. Мислећи на њу, лагано му дође мисао да је Зорка сама и да могу провести који тренутак заједно. Уколико му је та мисао сазревала у глави, утолико се он брзо облачио и хитао да изиђе на трем.</p>
<p n="SRP19100297">Кад изађе напоље, неодлучно застаде на кућном прагу. Двориште је било мирно. На прозорима се није видело живе душе. Сва су врата била затворена. Само један пас сунчао се на калдрми, опруживши реп и ноге, као да је цркао. Нека загонетна тишина изилазила је из ових затворених станова и у ваздуху се чуло неко натприродно зујање.</p>
<p n="SRP19100298">Кремић не смеде поћи ка Зоркиним вратима. Бојао се да јој није тамо Љубица или која беспослена сусетка. Томе страху придружавала се ова тишина, а оно натприродно зујање обавијало се око њега, као летеће паучине у пољу, и шаптало му:</p>
<p n="SRP19100299">- Куда ћеш несретниче?</p>
<p n="SRP19100300">У том тренутку отворише се врата на Зоркином стану, и на своје изненађење, Милош угледа бледу девојку, са очима црним као вода у сенци врба.</p>
<p n="SRP19100301">Каква ли је чудна рука извела оба ова створа и сама им приредила састанак усред потпуне напуштености ове велике куће? Каква ли је то фатална сила што станује поред наше воље, побеђује је, и гура нас на непознати пут судбине, сила што нам приређује смртоносне катастрофе, да нам после принесе кондир са животним напитком, благи мелем нашим ранама?</p>
<p n="SRP19100302">Окрећући се да је нико не види, и тако стављајући цело своје женско тело у покрет, она притрча Милошу и обеси му се о врат. Млади човек је обухвати око паса, и осећајући под својим пазухом устрептале женске груди, он је привуче свом снагом уза се, и гласом који је дрхтао од узбуђења испрекидано јој прошапта:</p>
<p n="SRP19100303">- Хајдемо код мене.</p>
<p n="SRP19100304">- Не, никада! - трже се Зорка уплашено.</p>
<p n="SRP19100305">Али се Милош савлада донекле, поста смирен као јагње, погледа је право у очи и, не мислећи ништа рђаво, искрено рече:</p>
<p n="SRP19100306">- Хајде да ми видиш собу. Веруј ми, нећу ти ништа учинити; ја сам бољи него што ти мислиш.</p>
<p n="SRP19100307">Да, млади песник био је тада праведнички искрен, али је његов глас, упркос његовој вољи, дрхтао и одавао унутарњу смутњу.</p>
<p n="SRP19100308">- Ако нас ко види? - упита она поверљиво.</p>
<p n="SRP19100309">- Нико нас неће видети - тврдио је Кремић. - Сви су на раду. Моја газдарица не долази преко дана. А госпа Селена је изишла у варош, видео сам је... Хајде!</p>
<p n="SRP19100310">И он је благо повуче ка вратима.</p>
<p n="SRP19100311">Зорка корачи два корака, али се трже опоменута једним од оних тамних унутарњих предосећаја што нас боцну у извесним тренуцима.</p>
<p n="SRP19100312">Једна мува прозуја поред њих. Пас у дворишту мрдну репом. Негде у даљини залупише врата. Зорка покуша да истргне руку из Милошева загрљаја и да побегне.</p>
<p n="SRP19100313">- Не, нећу... не могу, не смем, - бранила се онда. - Ја осећам између нас нешто мрачно што ме плаши. Ах, пусти ме, молим те.</p>
<p n="SRP19100314">- Не, лудице моја, - тепао јој је Милош, и љубио ју је у врат и у лице. - Шта ти је данас? Што се бојиш?</p>
<p n="SRP19100315">Он најзад успе да је превуче преко прага, па је онда пусти слободну.</p>
<p n="SRP19100316">Учинивши овај први корак, Зорка се предаде вољи Милошевој и пође са њим, руку испружених и очију отворених, као месечарка.</p>
<p n="SRP19100317">Кад дође у собу и виде да јој Милош ништа неће, она се ослободи. Она никад није била у тој соби, те се интересовала за сваку стварчицу која је испуњавала стан њеног драгана. Загледала је у књиге, набацане на једном орману. Посматрала је фотографије по зиду. Погађала која је то жена што је личила на Милоша, обучена у српску ношњу, са тепелуком и либадетом, и, ненавикла на позу, унезверено гледала са своје мале фотографије, те се њене благе материнске црте још јаче испољавале. Зорка је откривала разне карте са сликама, посетнице с непознатим именима и забачене бројеве Препорода, у којима су изишле Милошеве песме. Питала га је за његову мајку, за кућу, и ту далеку паланку, омрзнуту од Београђана. Милош јој је одговарао кратко, вукао је благо на диван поред себе, и својим уснама покривао њена малена уста која су чаврљала којешта.</p>
<p n="SRP19100318">Пољупци су падали, најпре лаки и суви, а после све тежи, дужи и влажнији, праћени с Милошеве стране миловањем све страснијим и слободнијим. Зорка се бранила у пола снаге, и полако се подавала том слатком миловању усне и прстију које ју је опијало као неко заслађено пиће, доводило је у усхићење, пунило је храброшћу и вукло њену малу главу у неки дим и маглу. И ова два велика детета, уверена у своју јаку вољу и добре намере, клизали су се све више ка граници са које се даље не може тргнути.</p>
<p n="SRP19100319">У једном тренутку, Милош је био обавио једним погледом целу своју саучесницу. Ако је цивилизован човек оклевао пред скрупулом, ово оклевање није спречавало дивљака који дрема у нама свима. Кад је све било доцкан, свест се наједаред вратила. Зорка је скочила као рањена, једним покретом се бацила на столицу и, наслонивши лактове на сто, заронила је главу ћутећи. Неколико тренутака, дугих, мучних и свирепих, прођоше, а она је седела непрестано тако, укочена, скамењена и не пуштајући гласа од себе.</p>
<p n="SRP19100320">- Зоро, Зоро - плашљиво ју је звао Милош.</p>
<p n="SRP19100321">Али, онда је и даље остајала тако, нема и непокретна. Тек после дугог времена, покретоше се прво њена рамена, па онда груди, а за њима глава. Један јецај, који је долазио из најдубље шупљине груди, затресе цело ово женско тело, мршаво као у тице, и крупне сузе минуше низ укочене руке.</p>
<p n="SRP19100322">Ах, те сузе, оне се никад не заборављају у животу. Милош клече поред своје драгане и, у једној болној екстази, проговори:</p>
<p n="SRP19100323">- Ја нисам хтео... Ја то себи нећу никад опростити. Како се то десило? Ах, живот је свиреп, варљив, мучитељ... Јадна моја Зорко...</p>
<p n="SRP19100324">- Идите, бежите, - одговори му онда промењеним и промуклим гласом.</p>
<p n="SRP19100325">Милош је послуша, погружен и постиђен. Дочепа шешир и, заборавивши чак да пољуби своју драгану, рече јој једно збогом које се једва чуло и истрча на улицу.</p>
<p n="SRP19100326">Кад је изишао на улицу, окретао се као да је гледао где ће се најбоље сакрити. Нешто хладно дувало му је за врат, и чинило му се као да ће нечија тешка рука пасти му на раме. Али, кад је изишао из дунавског краја и прилазио Теразијама где га више ништа није опомињало на Зорку, већ се почео да интересује оним што се напољу догађало. Нико није ни слутио шта је он урадио. Кремић је већ с пуно пажње посматрао како један човек трчи за шеширом који му је ветар био однео. Тек с времена на време, једна изненадна мисао, брза као гром, избрисала би му све оно што се дешавало око њега и преносило га тамо у ону велику кућу, где је једна жена, мршава као тица, плакала крупним сузама.</p>
<p n="SRP19100327">Милош и Зорка прећутно су се избегавали. Млади песник је ређе долазио кући преко дана, а Зорка није излазила у двориште кад је знала да је он ту. Кад би се пак случајно срели, брзо би измењали поздрав, тек да ко шта не примети, и трудили се да се што пре уклоне.</p>
<p n="SRP19100328">Срећа је за њих била што се време променило, те су могли неопажено да избегну своје састанке на Малом Калемегдану. Она изненадна топлота мартовског сунца претворила се у ситну кишу, која је падала с часа на час, цедећи се са висине. Покаткад се небо разведравало, киша престајала, атмосфера постајала светлија, али су се облаци поново скупљали, киша почињала поново, падала, лагано и досадно, и напољу било тако хладно да су се пећи поново ложиле и зимски капути облачили.</p>
<p n="SRP19100329">Тако је трајало читаву недељу дана.</p>
<p n="SRP19100330">Најзад киша преста. Блиставо, право пролетње сунце засја кроз каљави Београд. Љубица и Драгутин почеше да наваљују, она на Зорку, а овај на Милоша, да обнове своје шетње по обали Дунава.</p>
<p n="SRP19100331">- Блато је и по чаршији, а камоли у пољу, - бранила се Зорка.</p>
<p n="SRP19100332">Сунце је сијало. Пролистало дрвеће, које се у ранијој киши и зими није ни примећивало, мамило је младост у поље, у слободу.</p>
<p n="SRP19100333">Зорка и Милош пристадоше најзад да изиђу заједно тек из бојазни да што Јелица и Драгутин не примете.</p>
<p n="SRP19100334">- Али, не на Дунав, - одупирала се Зорка.</p>
<p n="SRP19100335">Ова велика река, која јој је до пре месец дана била индиферентна, сад је опомињала несрећну девојку на прве шетње и први пад.</p>
<p n="SRP19100336">- Близу је куће. Може нас видети који од комшија, - изналазила је она други разлог и руменила од стида.</p>
<p n="SRP19100337">После дугог преговарања, решише се да ударе Видинском улицом и прошетају у правцу Седам Кућа.</p>
<p n="SRP19100338">Док су ишли заједно - сви четворо - ћеретали су те о овоме те о ономе, и задиркивали се као раније. Али, већ на Тркалишту Љубица узе под руку Драгутина и измаче с њим. Милош, обузет једним осећајем више дужности него наклоности, понуди такође руку Зорки.</p>
<p n="SRP19100339">- Не! - одби га она пригушеним гласом.</p>
<p n="SRP19100340">Пут је био очајно прав и дугачак. С леве стране простирала се огромна пуста пољана, избраздана пешачким стазама. У врху ње белило се Ново Гробље. С десне стране, куда је пролазио трамвај, дизале се нове, двоспратне и лепо озидане куће, али већ запуштене и показујући да у њима седи прост свет. И дуг ред бакалница и механа за сељаке, проређен којом берберницом, пружао се до хоризонта, преко ђерма, чак у Миријево.</p>
<p n="SRP19100341">Милошу је било врло тешко ово ћутање, које је уносило између њих једно осећање мржње. Стога је он обраћао пажњу својој драгани на ову или ону интересантност овог београдског предграђа. Али би Зорка само за час скренула очи на ту страну на коју ју је Милош упућивао, па би готово продужила упорно ћутање.</p>
<p n="SRP19100342">Најзад се Кремићу досади то, те је упита:</p>
<p n="SRP19100343">- Зашто сте данас такви?</p>
<p n="SRP19100344">Зорка подиже своје дуге трепавице, које су бацале тамну сенку на њене дубоке очи, и, савлађујући један уздах, промуца једва чујно:</p>
<p n="SRP19100345">- Ви сами знате.</p>
<p n="SRP19100346">Ово ви, које се одавно није чуло између њих кад су сами, звонило је сад горко и злокобно, и све више их удаљавало једно од другог.</p>
<p n="SRP19100347">- Заклињем вам се да све што се збило нисам намерно извео, - одговори Милош, и глас му задрхта као пред плач.</p>
<p n="SRP19100348">- Верујем вам. Али, каква вајда!... Ја сам за време ових кишних дана много мислила о свему овом што се између нас десило, и видела сам да овако не можемо продужити.</p>
<p n="SRP19100349">- Па, шта треба да радим?</p>
<p n="SRP19100350">Зорка се горко осмехну као да је очекивала овај одговор.</p>
<p n="SRP19100351">- Кад ме већ тако питате, онда има само један одговор... Идите! - И њен глас поста снажан као ветар који је пирио кроз младо кестење, засађено око пута. - Оставите ме што пре. Идите, док се још што горе није десило. Вама је лако. Ви сте човек. Сами сте. Није вам ништа отказати стан и иселити се у други крај, далеко од мене... што даље, да се више никад не видимо. Бар ћемо сачувати лепо мишљење једно о другом.</p>
<p n="SRP19100352">- А ви? - упита је Милош нехотице.</p>
<p n="SRP19100353">- Ја ћу испаштати своју погрешку, борићу се и даље са својом судбином...</p>
<p n="SRP19100354">- Тако сама, самохрана?</p>
<p n="SRP19100355">- Као и досад.</p>
<p n="SRP19100356">Милош се надао свему од Зорке, само не овом потпуном самопрегоревању. Бојао се био да Зорка неће изићи са предлогом за брак, и већ су му се сви досадањи догађаји прекривали прљавом бојом рачуна, и на се узимали готово вид плаћене љубави. Али, ова болна готовост његове драгане да све прекине, да својим понижењем и одрицањем искупи грех који су заједно учинили, отерала му је, као благо мартовско сунце, ове мисли црне сумње и обасјавала му је Зорку још лепшу, још узвишенију.</p>
<p n="SRP19100357">- Ја сам готов да учиним све чим бих избегао да вас компромитујем, - одговори Милош гласом пуним мушког поштовања. - Готов сам, ма шта о мени мислили, да одем не само из вашег кварта, него и из Београда, ако хоћете...</p>
<p n="SRP19100358">- О, толико није потребно! - прекину га млада жена горко.</p>
<p n="SRP19100359">- Да заборавим све што се десило између нас; да вам останем искрен пријатељ и брат...</p>
<p n="SRP19100360">- И да вас се до гроба сећам! - допуни га Зорка гласом који је прелазио у јеткост.</p>
<p n="SRP19100361">То не смете Милоша. Он оста учтив до краја.</p>
<p n="SRP19100362">Зорка се брзо покаја за своју јеткост, која није била црта у њеном карактеру.</p>
<p n="SRP19100363">- Право да вам кажем, - рече она, - ја нисам научила у животу ни на толико племенитости колико ми ви указујете. Од мене су тражили само обавезе. Нико није помишљао да и ја имам неко право, право да живим као и други свет. Због тога сам остала девојка. Зар се и ја нисам могла удати као што су урадиле многе друге, чак и оне горе од мене?</p>
<p n="SRP19100364">Кремић се трже и од саме речи која је спомињала брак, и рече после дужег размишљања:</p>
<p n="SRP19100365">- И ви ћете се удати, Зорка; нема сумње.</p>
<p n="SRP19100366">- Не, господин-Кремићу. Кад то нисам досад урадила, нећу ни отсад кад ми је тридесет година, то је сигурно. Ја ћу остати поред мајке, да је негујем, да јој заслађујем старе дане, и да једног дана заклопим њене очи.</p>
<p n="SRP19100367">- А тада?</p>
<p n="SRP19100368">- Боже мој, има толико ствари на свету где човек има утрошити своје слободно време на добро!</p>
<p n="SRP19100369">- И ви не допуштате никако претпоставку каквог догађаја који ће изменити вашу судбину?</p>
<p n="SRP19100370">- На боље?... Не.</p>
<p n="SRP19100371">Ту наста један мучна пауза.</p>
<p n="SRP19100372">У даљини се видело како се грле Љубица и Драгутин.</p>
<p n="SRP19100373">Једна патка брљала се у јарку крај пута.</p>
<p n="SRP19100374">Кремић хтеде нешто рећи, али све његово биће беше заузето изненадним привиђењем основне разлике између његовог и Зоркиног бића. Док је он у свом добру видео добро целог света и говорио: "Нека се свако труди да му буде добро, па ће бити добро целом свету!", дотле се Зорка одрицала света, давала другоме све, своје уживање, своје право и младост, садашњицу и будућност, не питајући се како ће њој бити.</p>
<p n="SRP19100375">И да би учинио ма шта за њу, да би јој дао колико толико задовољстава, да се не би извукао тако кукавички и саможиво, газећи преко срца једне слабе жене, Кремић учини вечиту погрешку која се чини у његовим годинама, покушавајући да између себе и своје драгане постави однос једног голог задовољства. Он је био још у добу живота кад се без великог предомишљања одрицало постојање Бога, дизао култ природним наукама, веровало у слободну љубав и кад се замишљало да је и код сваког другог бића сензуална потреба прека и примамљива.</p>
<p n="SRP19100376">- Ја не осећам никакву потребу, - одговарала му је Зорка, просто и кратко. - За мене саму, спомен на мој пад је једна загонетка.</p>
<p n="SRP19100377">Али, те искрене и просте речи не убедише неискусног песника, и он је наваљивао све даље:</p>
<p n="SRP19100378">- Па добро, нека тако буде. Ми ћемо заборавити шта се између нас десило... Али, шта нам смета да се познајемо, да излазимо овако у шетњу...</p>
<p n="SRP19100379">- Не, не, Милошу. Ове шетње су нас и навеле на зло. Не водите ме више кривим путевима. Ја нисам рођена за њих. Ја то осећам. На њима се треба крити, варати, лагати. Ја то не умем и не могу. Већ сам неколико пута хтела да све признам мајци.</p>
<p n="SRP19100380">- Али, Зорка, имајте милости и према мени... Добро, ускратите ми пољупце. Ах, ти дуги, дубоки и слатки пољупци!... Ја их се одричем. Али ми не забрањујте да сам близу вас. Ја сам се навикао да мислим на вас. Има неколико недеља како сам ваш. Ви сте прва жена којој сам ја дао цело своје срце.</p>
<p n="SRP19100381">Зорка уздахну, а Милош продужи болно и поверљиво:</p>
<p n="SRP19100382">- Ви ме уверавате да овај живот вреди оних мука које се за њега подносе. Без вас, он ће бити пуст, очајно празан као што је раније био. Ви ми откривате у свету оно што сам само у својим стиховима замишљао. Ја понављам ваше име кад сам сам, и говорим вашем спектру кад се с вама не могу да састанем.</p>
<p n="SRP19100383">- Ох, не говорите ми тако... Ружите ме, назовите ме последњом женом, презирите ме и мрзите, али ми помогните да се вратим тамо где сам била пре него што сте ме познали.</p>
<p n="SRP19100384">И њих двоје приближише се једно другом, једним светитељским покретом, и наставише свој пут, руку под руку, као два рањеника, који се ослањају један на другог и вуку се преко поља пуног смрти, рана и крви.</p>
<p n="SRP19100385">Између Зорке и Милоша био се утврдио прећутан уговор да излазе у шетњу, заједно с Драгутином и Љубицом, али да не иду на Дунав и не говоре о љубави.</p>
<p n="SRP19100386">Од свега онога што је било између њих вратило се само нежно држање испод руке и тикање у говору кад су насамо. Милошу је то било довољно. Готово физичка пријатност обузимала би га кад би осетио лаки додир њене блузе. Он се губио у тој сласти, гледајући тако изблиза њене мирне и дубоке очи, и о најбаналнијим стварима говорио у екстази, у пијанству, где се мисли не довршавају, а речи не умеју да се нађу. Није био навикнуо ни на толике нежности од стране девојака које је познавао и волео. Одрастао у кући без сестара, у гимназији без другарица, на правном факултету такође без другарица, у јевтиним самачким собицама где су газдарице маторе и ружне, без довољно новаца да се баци у свет моде, цвећа и поклона, он је био провео младост избегавајући женско друштво и волећи девојку која га не познаје или је ван Београда.</p>
<p n="SRP19100387">Окрећући се и гледајући за собом, њему је садашња срећа изгледала врло велика, а девојка која ју је чинила - она замишљена жена коју је тражио. Стога се он и предавао сав овој бледоликој девојци, на којој је већ време остављало свој траг, и трудио се да је ничим не увреди.</p>
<p n="SRP19100388">Једног априлског поподнева, благог као купатило, не знајући ни сами како, они попустише без речи Љубици и спустише се старим познатим путем који је водио поред Општинске Баште на Јалију.</p>
<p n="SRP19100389">Сниске јеврејске куће, које су с источне стране рубиле ово градско поље, изгледале су још ниже у светлости сунца које се клонило западу. Црна градска платна, која су се, и у рушевинама, ругала тим становима ситног поколења, падала су у сенку, тупу и влажну. Три војника су јурила једног коња да га утерају у град.</p>
<p n="SRP19100390">Милош и Зорка били су оставили за собом Драгутина и Љубицу, и посматрали како се коњ узинатио: таман дође до капије, и војници се зауставе, срећни што могу да предахну, а коњ клисне пред њих и разигра се по пољани. Зорка се уплаши да коњ не удари на њих двоје те заста, али овај оде далеко, начини један полукруг, као да је у манежу, прескочи железничку пругу, у галопу заобиђе први градски бедем, па онда удари све обалом и замаче у Доњи Град на сасвим другу капију.</p>
<p n="SRP19100391">Кад се коњ изгуби, ово двоје се погледаше и насмејаше.</p>
<p n="SRP19100392">Они су били устрчали на један шанац, у коме се било задржало нешто воде од последње кише. Неколико водених буба јурило се изнад ове баре. Сунчеви зраци падали су косо на воду, те је претварали у велико, масивно огледало. На бари се огледало цело високо небо са свим својим облачићима, те се чинило као да се цео један свет крије испод воде.</p>
<p n="SRP19100393">Зорка је посматрала ове тајанствене облаке који су пливали доле у дубини воде. У том и Милош обрати пажњу на бару и угледа у њој Зоркин лик. Њихови погледи укрстише се, тако кроз воду, и обоје се насмешише детињски, гледајући једно друго положено у води.</p>
<p n="SRP19100394">- Шта ти мислиш о себи, Милошу? - упита Зорка, посматрајући га непрестано тако у води. Јеси ли леп?</p>
<p n="SRP19100395">- Не! - одговори Милош.</p>
<p n="SRP19100396">- Лепушкаст?</p>
<p n="SRP19100397">- Не... не, ни то!</p>
<p n="SRP19100398">- Мало си се поразмислио док си то рекао, - заједљиво му одврати Зорка. - А ружан?</p>
<p n="SRP19100399">- Право да ти кажем... то зависи...</p>
<p n="SRP19100400">- Како?</p>
<p n="SRP19100401">- Истину ти кажем... Има тренутака кад ми се чини да сам врло ружан. Тада ми је донекле криво на себе, али брзо одмахнем руком и рекнем: "Шта ја ту могу! Нисам жена!" Али, понекад, кад је лепо време и кад сам испаван, учини ми се у огледалу... кратко речено, ја се тада себи допадам!</p>
<p n="SRP19100402">Зорка прште у смех, и, још се смејући, запита:</p>
<p n="SRP19100403">- А јеси ли волео?</p>
<p n="SRP19100404">- То ти је тешко рећи... Строго узевши: нисам никако; иначе: много. Али је све то била само поезија, магла, дим. И мени се чини да први пут сад кад...</p>
<p n="SRP19100405">- Шта сте застали?... Хајдете напред! - чуше се гласови другог пара, и Драгутин се приближи са Љубицом.</p>
<p n="SRP19100406">Љубица се била сва зајапурила, да је ватра била из њених пуних образа као јабука, и црних очију које су сијале. Драгутин је, напротив, био блед као земља; ниједне капи није било у његовом лицу, а поглед му је лутао унезверено и уплашено.</p>
<p n="SRP19100407">- Нама је добро и овде, - одговори им Зорка и пропусти их.</p>
<p n="SRP19100408">Милош је узе испод руке и несвесно поведе за Љубицом, која је била обухватила Драгутина око паса и трчала с њим кроз поље.</p>
<p n="SRP19100409">- А сад кад?... упита Зорка свога драгана, руменећи се од радозналости и нестрпљења.</p>
<p n="SRP19100410">- Драгутин ме прекину, - одговори Кремић. - Био сам нашао један тачан израз... Хајдемо на наш чамац, па ћу ти рећи.</p>
<p n="SRP19100411">Изврнути чамац трулио је на свом месту, заривен целим кљуном у песак.</p>
<p n="SRP19100412">Они седоше једно до другог. Милош узе Зоркину руку у своју, и, играјући се њоме, тражио је по мислима шта је хтео рећи.</p>
<p n="SRP19100413">После оног тешког утиска који је Зоркин пад оставио на њу, Кремић се био заклео да ничим не злоупотреби њено поверење. Али је Милош био чиста словенска природа, код које се утисци примају лако, и где нови утисак потискује старе. Он је и сад понављао речи:</p>
<p n="SRP19100414">- Не, не, ја је нећу злоупотребити.</p>
<p n="SRP19100415">Али је његова душа, умиљата и покретљива, већ дрхтала пред нечим новим и противила се да се покори његовој вољи.</p>
<p n="SRP19100416">Седећи тако на чамцу и окренути западу, Милош и Зорка бише обузети величанственим призором сунца које је, у илуминацији целе природе, театрално залазило за земунско брдо.</p>
<p n="SRP19100417">Исток је био утопљен у језеро плаветне боје, која се разливала ка западу и постајала све отворенија док се није претворила у млеко од растопљеног никла. Запад се био запалио на целој својој дужини и увис пуштао црвено прамење, које се разлетало до половине неба. Ова црвена светлост сунчевих зракова правила је у белини, што је са истока долазила, чаробне обале, предгорја и острва. Блистав и снажан стуб дијамантске светлости спуштао се од сунца, које је седало, у Дунав и брчкао се по зеленој води.</p>
<p n="SRP19100418">Сунце је изгледало као да се за тренутак зауставило у ходу и топлим поздравом грлило целу земљу. И све на земљи заћутало је ослушкујући овај поздрав, да се наједанпут прене, кад сунце поново почне да тоне и залази.</p>
<p n="SRP19100419">Белина, која се насред неба грлила са црвеном ватром сунчевих зракова, отимала се од ње и хитала западу. За њом је хитао исток, пун плаветнила и ноћи. Дунав се отресао од игре боја и, разбацајући се, гледао је чежњиво за сунцем. Тице су поново певале, жабе крекетале, дрвеће се кретало, и цела природа поздрављала је свечан одлазак цара неба, земље и мора.</p>
<p n="SRP19100420">- А сад кад?... - питала је упорно Зорка.</p>
<p n="SRP19100421">Засењених очију од сунца, Милош је погледа. Њено лице сијало је у руменилу последњих зракова дневне светлости. Ветар је пиркао с Дунава, играо се са њеном косом и украсима на њеној блузи. Њена нога прелазила је њену сукњу, и у плиткој ципелици наслоњеној на један камен, видело се парче једне црне чарапе.</p>
<p n="SRP19100422">Кремић је узалуд обраћао свој поглед устрану и по памети тражио шта је хтео да каже, али се његов поглед приковао за бледолику девојку. Он ју је видео, њу и њену чарапу од свиле, пред собом, на Дунаву, у ваздуху, у оним црвеним пегама које сунце оставља када се дуго у њега гледа.</p>
<p n="SRP19100423">- Да, ја сам волео много, - одговори Милош. - Али си ти избрисала све те спомене. Ја могу само тебе волети. И сад ми се чини да све што се десило пре тебе био је само један сан. Ти си убила све оне које сам волео... Оне су биле само сунце које се једанпут појави, а после зађе занавек. А ти си ово сунце... ево ово које овако лепо залази, које ће се сутра родити и које ће тако вечито сијати...</p>
<p n="SRP19100424">Млади песник хтеде још нешто рећи, али му мисао опет измаче. Он се, без речи, наже на љубљено створење и притиште јој најпре један, па онда други, и затим трећи и ... безброј пољубаца. Зорка се отимала и правила их још слађим, те пољупце... тако прекинуте, недовршене и помешане са мирисом врба. Али је њена чар превазилазила њену снагу. Око ње је било све лепо, те је правило још лепшом. Дунав је био тајанствен као њене очи, природа млака као њена душа а таласи узбуркани као њене груди. Милош је био наизменце снажан и мек, јуначан и нежан. Та тајанствена природа прилазила му је у помоћ и правила га непобедним.</p>
<p n="SRP19100425">- Милошу... остави ме, не вечерас, не на овом месту...</p>
<p n="SRP19100426">Сунце је било зашло за брдо. Још је само, са великим напором, истеривало последње зраке, дајући небу, више себе, коралну боју. У природи је настајао дубок мир. Силуете врба повијале се према ветру и расле све више. Са истока је долазила ноћ, брза као киша, и мрак падао нагло као у свим пределима са пространим видиком.</p>
<p n="SRP19100427">Два заљубљена створа гледали су се очи у очи. Њихове душе, које су дрхтале под једним дубоким осећајем, и њихова срца, која су куцала неком неисказаном нежношћу, зграби, ухвати, подјарми ова величина ноћи која је наступала, овај дубоки мир којима су дисале све ствари око њих, на обали поред које је текла огромна вода, црна као та ноћ, и у хладу градских зидина које су виделе толика столећа. Гледајући се очи у очи, под утиском све ове лепоте, ове величине ствари и племените мирноће у свој овој природи, тако великој и тако видљивој, они осетише да се њихове душе ослобођавају окова људске пролазности; они осетише да њихова срца прекидају све вештачке везе и да се у дубини њихових бића развија, наваљује и осваја нешто ново што се измиче њиховој власти; они осетише да им је одсад немогућно лагати и бранити се. Нека неодређена нежност привлачила их је једно другом. Изненадна блискост уклањала је између њих осећај стида. И у њима је бујала тајанствена сила, мрачна и немирна, налик на таласе ове простране реке који су запљускивали обалу и пуцали као пољубац.</p>
<p n="SRP19100428">Сваки напор постајао је узалудан, свака реч излишна. Два уздрхтала тела прибише се једно уз друго и онесвестише се у загрљају.</p>
<p n="SRP19100429">Када је Зорка отворила очи, више ње је стајало високо и бескрајно небо, по којем се палиле звезде, једна по једна, и у природи је шумила тајанствена херувика ноћи.</p>
<p n="SRP19100430">ИВАН ГУНДУЛИЋ.</p>
<p n="SRP19100431">Наш Универзитет, широм отворен свима редовима народа, био је увек верна слика нашег друштва. У његовим уским скамијама седео је син простог сељака до сина државног саветника; на његовим катедрама држао је предавање син какве шваље после човека чија је породица заузимала најугледније место у београдском друштву; жеље и идеали простог пука и намере обазривих државника наилазиле су пуног одјека у овој троспратној старинској згради. Наша одушевљења и наша малаксалост, љубави и мржње, великодушности и пакости, предузимљивост и ситничарење, све наше добре и рђаве стране огледале су се на Универзитету, у студентским друштвима, у њиховом јавном и приватном раду.</p>
<p n="SRP19100432">Генерација којој је припадао Милош Кремић била је јака и радила много. Поцепани на више клубова, млади чланови тога нараштаја трудили су се да испадну што бољи, што јачи и светлији. Стога се њихови састанци у Побратимству били чести, дуги и бурни. Свако је хтео да одбрани своје мишљење и натури га другом. Држане су дуге беседе, позивани су у помоћ Карл Маркс и Кнез Михаило, упадано је у реч, протурала се сумњичења, и често пута правили се испади жучни, неоправдани и увредљиви.</p>
<p n="SRP19100433">Али, при крају студија, ови младићи почеше да више отварају очи, да подвргавају критици и своје сопствене идеале, да се хладе и хитају да што пре сврше школу и добију своје парче хлеба. И пре него што добише дипломе, ови младићи, један по један, због овога или онога разлога, у овој или оној прилици, одрекоше се својих убеђења, извршише банкротство својих идеала. Оне разнолике групе ових људи, тако љуто завађене између себе, пропадоше као да нису ни постојале, а младићи који осташе у Београду после ових интимних катастрофа тражаху један другог као бродоломници. Ту, на прекрету, пре него што су изгубили сваку везу са школом, а још сасвим не ступивши у колосек службе и грађанског живота, они су сви осећали један исти бол, бол што су се одрекли онога за што би јуче главу положили. Непримећено, они би добивали исте прохтеве: за финију цигару, бољи ручак, и отменији лока. И као људи који пате једну исту болест, они су се тражили, заборављали на раније увреде и волели се.</p>
<p n="SRP19100434">Неколико од ових младих банкрота, који су се још задржавали у Београду и жудели за каквим удобним чиновничким местом, долазили су стално у Москву после вечере. Њихов сто се налазио за самим вратима, како се уђе у кафану на главни улаз. Ово место изабрао је Стојан Бурмаз, адвокатски приправник, човек који је носио дугу браду и некад мислио за себе да је други Робеспјер. Кад је први пут ушао у велику београдску кафану, имао је поцепане ципеле, те је сео у буџак, бојећи се да га келнери не избаце напоље. Остало друштво седело је за овим столом у почетку за љубав Стојана, а после што их је мрзело мењати и тражити шта друго. Они су се навикли на келнера који их је служио, а овај на њих. Келнер, уфитиљених бркова и неиспаваних очију, мешао се у њихов разговор, питао их за објашњење какве новости коју су новине криле, био задовољан са мало бакшиша и доносио им увек воде.</p>
<p n="SRP19100435">Иако им није било остало готово ништа од ранијих убеђења, те су тако били сви изједначени у погледима на свет, живот, друштво, државу и народ, ови млади људи нису то један другом признавали, те су и даље остајали један за другог: радикал или консервативац, националац или југословен, социјалиста или анархиста. Да би се сложили, ретко су кад озбиљно говорили о каквом предмету, већ су све обртали на шалу.</p>
<p n="SRP19100436">Никоме се није гледало на образ. Доброј пошалици се опраштало све. Свирепо се исмевале урођене или стечене особине, црте на лицу, телесни недостаци, понашање, спрема, памет, својта и љубав. Сваки члан је имао свој надимак: Кремића су звали Витезом тужна лица, Ранковића Кренкебилом према јунаку једне приче коју је овај превео, Васића Како-Да-Кажем, а Бурмаза Како-Си-Госпоја, како је овај ословио једну високу београдску даму пружајући јој своју руку разапету као рипиду.</p>
<p n="SRP19100437">Преко дана, сваки напосе лупао је главом да измисли шта ново чему би се довече смејали. Тако је Васић пронашао да вентилатор у Москви личи на весла. Стојан Бурмаз је изнео чикарму напредњаку, да је куварица његовог оца, кад је прочитала девизу анархистовог листа: "Ни Бога, ни господара, ни републику, ни монархију," узвикнула:</p>
<p n="SRP19100438">- Ју, однео га шинтер, и то полиција још трпи!</p>
<p n="SRP19100439">Ови људи, који су у Москви пили бечки меланж, силазили су око поноћи у маћедонску улицу на бурек, а ако су били при новцу, после бурека прелазили су у једну од оних ноћних кафаница у истој улици којих нестаје све више под немилосрдном руком регулације. Ту се започињало са десет ћевапчића и литром белог смедеревског вина, па се после завршавало певањем цигана, разбијањем чаша и вожњом на фијакеру, како се завршују сва наша весеља.</p>
<p n="SRP19100440">Кремић је био редован члан овог стола. Пио је меланже, јео бурек, измишљао свирепе пошалице и заборављао на крвава разочарења која је доживео у политици на Универзитету. Али, откако се упознао са Зорком, осећао је све више празнину ових седељки, суровост шала и лудо траћење времена. Већ су се иначе духови исцрпљивали и постајали досадни. Тако једне вечери нико није био ништа ново донео. Сви су ћутали очију упртих у унутрашњост кафане. На високом плафону обртало се весло. За осталим столовима седело је разнолико друштво: једна отмена београдска фамилија цинцарског порекла, неколико новинара, гимназиски професори, два официра који су имали страст да се мешају у грађанске ствари, и један катихета, тазе из Русије. Кривоног цал-келнер, са завученом руком у јанџик на леђима, посматрао се у великом кафанском огледалу и дивио се сам себи.</p>
<p n="SRP19100441">-Погледајте за овај сто до првог стуба, - обрати пажњу друштва анархиста, дугачак човек, сува лица и са златним цвикером на челу, славан у друштву што је једанпут поставио тачну разлику између пекмеза и сулца. Видите, мајка и ћерка, не зна се која је од које лепше обучена, а имају само једну џепну мараму.</p>
<p n="SRP19100442">- Ено, - додаде други, - мајка се убрисала па мараму додаје ћерци испод стола!</p>
<p n="SRP19100443">Вицеви почеше падати на ове две жене, које су биле из једне од оних београдских чиновничких кућа где се помињу само непозната имена, причају се безначајни догађаји са важношћу, потцењује се све што је за једну периодску повишицу ниже и чији чланови сматрају себе за центар света.</p>
<p n="SRP19100444">- Шта ли тек чека оног блесана што седи поред њих, ако га улове за мужа! - прогунђа Стојан Бурмаз у своју браду, једино што му је још остало од старе демагогије.</p>
<p n="SRP19100445">- А што? Можда је жена заборавила да понесе мараму од куће, - примети Ранковић, као увек пресецајући својом примедбом свако одушевљење.</p>
<p n="SRP19100446">- Ваљда они имају да мисле... како да кажем... на дипломски испит, - одговори Васић Драгутину.</p>
<p n="SRP19100447">- Карактеристично је то додавање испод стола, то рачунање на превару.</p>
<p n="SRP19100448">- Баш и да је заборавила... шта мари извинити се и затражити мараму слободно и отворено? Заборав се даје опростити, али превара ...</p>
<p n="SRP19100449">- Само нека свет не види, па је онда слободно све.</p>
<p n="SRP19100450">- Наше жене су такве...</p>
<p n="SRP19100451">- Не баш све, - упаде опет Ранковић.</p>
<p n="SRP19100452">- Разуме се, не све, има изузетака, али је већина таква. Свет је њихов морал, њихова свест, њихов рај и пакао.</p>
<p n="SRP19100453">- Погледајте само наше другарице!... Кажи има само да хоћеш да се жениш, па ће скидати звезде да те увере у своју љубав.</p>
<p n="SRP19100454">Разговор пређе на жене.</p>
<p n="SRP19100455">Већина ових људи, тако младих, тек ступили у живот, нападали су на жене, на жену уопште, чак и на идеал жене, и говорили да се никад неће оженити. Један мали број од њих, махом песници, бранили су жену и сматрали живот вез вољене жене за узалудан.</p>
<p n="SRP19100456">- Ми смо криви, - говорио је Богдан. - Ми немамо... како да кажем... куражи. Ми смо егоисти. Дон Жуан је створио жалостан преседан. Треба жену заслужити... како да кажем: треба је усрећити. И ми смо кукавице. Ми се бојимо да усрећимо... како да кажем, једну жену, а није нас стид да унесрећимо педесет...</p>
<p n="SRP19100457">- Море, каквих педесет! - подсмехну се неко.</p>
<p n="SRP19100458">- Ја их толико и не познајем, - прогунђа Бурмаз у своју браду. - Људи нашег света су готово сви свирепо сами. Кажи ми једног од нас, једног од јавних радника... Љубав, поверење, солидарност су привилегије простог света.</p>
<p n="SRP19100459">Васић не смеде продужити полемику са Стојаном, добрим беседником и досетљивим духом, него га запита:</p>
<p n="SRP19100460">- Имаш једну цигарету... како да кажем?</p>
<p n="SRP19100461">- Кад ћеш ти то ш претворити у м? - одговори му Бурмаз и пружи му табакеру.</p>
<p n="SRP19100462">- Васић није био још добро ни извадио цигарету, кад се анархиста пропе, чак са дугог краја:</p>
<p n="SRP19100463">- Цигарету нашу насушну дај нам днес, - рече он својим промуклим тенором и тако рећи истрже табакеру из Васићевих руку.</p>
<p n="SRP19100464">- Право да вам кажем, завлачећи се овако по хотелима од Славије од Национала, ја сам изгубио свако осећање за поштену жену, - рече напредњак и засмеја се тако да му доња вилица испаде, а ћосаво лице доби облик позоришне маске.</p>
<p n="SRP19100465">- То је цела истина што си рекао, - умеша се Милош, који је дотле ћутао. - Оно што се добива за новац и не наличи на љубав. Права љубав је сасвим нешто друго. То нису исти пољупци, то нису исти загрљаји, то није чак иста ни она физичка драж: то је сасвим друга ствар. Моје је мишљење да то двоје треба крстити различитим именима, не само због морала, већ заиста што су то два разна појма, две разне ствари, као јести и пити. Ја сам ...</p>
<p n="SRP19100466">Милош се изненада заустави овде, задржан једном тамном унутрашњом опоменом, једним од оних урођених обзира за чување себе самог који не варају никад.</p>
<p n="SRP19100467">Млади песник се увери одмах да је оволико што је рекао у корист чистог загрљаја између човека и жене било сувише, јер на њега почеше надати примедбе као осице:</p>
<p n="SRP19100468">- Где ти нађе ту невиност?</p>
<p n="SRP19100469">- Код које то препредене газдарице седиш?</p>
<p n="SRP19100470">- Је ли удовица или распуштеница?</p>
<p n="SRP19100471">- Чувај се да не добијеш шта у мираз.</p>
<p n="SRP19100472">- Јеси ли јој прегледао куфер? Да не испадне откуд каква санитетска књижица.</p>
<p n="SRP19100473">- Кремић је некад трпео и веће увреде, али сад није могао. Хтео им је бацити у очи да су незналице, неосетљиви, свирепи. Али се бојао од сваке речи, да њом нехотично не открије своју љубав.</p>
<p n="SRP19100474">Он се диже и пође кући.</p>
<p n="SRP19100475">Са њим пође и Драгутин.</p>
<p n="SRP19100476">Обојица су ћутали, обузети мислима, и проговоривши тек кад Драгутин нађе један други предмет за разговор.</p>
<p n="SRP19100477">- Дуго сам те чекао, али ми није било досадно, - говорио је Милош када се састао са Зорком сутрадан по оном разговору у Москви, где се замало није изрекао о својој љубави. - Посматрао сам ово дрвеће по улици, интензивну боју његовог лишћа што се под зрацима пролетњег сунца претвара у мрку, и ово небо тако плаво и пространо. Уколико сам више гледао у ову небеску пучину, она ми се све више откривала, постајала ближа и топлија. Ја сам се осећао мање усамљен пред огромношћу овог простора и светлости, него синоћ у друштву својих другова...</p>
<p n="SRP19100478">- Ти си песник!</p>
<p n="SRP19100479">- Не, ја сам срећан... Овако када сам с тобом насамо, далеко од познатог света, у природи, ја се осећам потпун и задовољан. Природа је гостопримљива. Она је широка и пуна незаузетих места. Она нас матерински прима у своја широка недра, не додирујући чирове наше осетљивости. Док у друштву, све је већ заузето, треба се увек борити, бити на опрезу, на мртвој стражи: на сваком кораку човек среће завист, бојазан од конкуренције, пакост, тесне мисли, оштре речи и супротне воље.</p>
</sample>
<sample><p n="SRP191001113">- Добро. Нисам уморан. Ја ћу сад устати... Има ли хладне воде? ... Гле, тестија? Откад је нисам видео! У Београду нема тестија.</p>
<p n="SRP191001114">Кремић је устао и полако се облачио.</p>
<p n="SRP191001115">Чудан осећај му је обузимао душу. Та велика соба, како су је они звали, изгледала му је малена као кутија. Чист убрус, проткан свилом, који је нов извађен из сандука у његову почаст, чинио му се сувише рапав. Авлија, која му је била тако пространа кад се у њој играо клиса, изгледала му је сад тесна, а башта, у којој су се зелениле старе познате шљиве, чинила му се да се у њој човек не може да окреће. Па ипак, та велика соба, застрвена старинском поњавом, била му је баш мила што је тако мала; убрус му је пријао што је рапав; авлија и башта му се допадале баш због тога што су тесне. Изишао је у ходник и посматрао кроз напрсли прозор ове ствари, тако старинске, тако дубоко урезане у његову душу и живот. Онај чудан осећај, помешан од среће и жалости, кувао му се у грудима, обузимао га целог и разнежавао га дубоко, до срца, да је млади човек био готов на смех и на плач.</p>
<p n="SRP191001116">Тога јутра Кремић није био узео ништа више него кашичицу слатког од јагода, чашу свеже воде и шољицу црне кафе, али му је грознице нестало као руком однесене. Он је дубоко удисао чист ваздух, који је долазио са околних брда и мирисао на покошену ливаду. Слатко је пушио цигару за цигаром. Није хтео да смета мајци, која је спремала ручак, па је изишао у кафану.</p>
<p n="SRP191001117">Та се кафана звала некад код Два Багрена, али кад је у вароши уведено електрично осветљење, багрени су посечени, те су мештани прозвали ову кафану код Два Пања.</p>
<p n="SRP191001118">Свет је био заузет дневним пословима, те је било мало гостију: неколико пензионера, два три наставника из гимназије, један беспослен бакалин и два пропала трговца. Једни су играли домина, други су читали новине, а сви се разговарали о политици. Међу њима је седео и кафеџија, млад човек са сивим очима и ћелавим теменом.</p>
<p n="SRP191001119">Милош се осећао у неприлици пред тим старијим људима који су га познавали још као дечка у шлофроку, те се повукао у дно кафане и преко једних новина посматрао шта се ради. Али га људи брзо приметише и стадоше га да запиткују. Морао је одговарати те о овоме те о ономе, о новом зајму и својој служби, о наследнику престола и неком Ужичанину који је напрасно умро у Београду.</p>
<p n="SRP191001120">- Ама, шта ради мој Микић? - упита га један од она два пропала трговца, који је носио жут полуцилиндер и гладио два краја своје браде à la Ристић.</p>
<p n="SRP191001121">- Који Микић? - зачуди се Милош.</p>
<p n="SRP191001122">- Па мој Микић, шта се чудиш! Бога ми, њему добро упали. Жена му донела као ником његовом. Кажу, пуна му кућа као сат. Јес, јес... и ако је! Ђидија је то. Алал му моје ћајице. Судија је; зимус му нудили за претседника у Алексинцу, али он неће... Неће човек из Београда. А и куд ће... ваљда у Ужице, међу ове споменике.</p>
<p n="SRP191001123">Кремић је познавао овог старца по виђењу, али није знао његове синове. Ипак му би жао да каже како не познаје његовог Микића, те му рече да је здраво и да му је жена к'о грофица.</p>
<p n="SRP191001124">- Јес'... јес', кад иде истури се као стара Книћанка... све се тресе под њом.</p>
<p n="SRP191001125">После је разговор отишао на другу страну, на неки кулук, те је Милош могао мирно посматрати ове заспале паланачке физиономије. Било их је само неколико, а већ су претстављале цело Ужице.</p>
<p n="SRP191001126">Као у свима варошима које пропадају, живот у Ужицу је лако схватити. Он се цео садржи у четири речи: споменици, деца, боранија и прогнаници.</p>
<p n="SRP191001127">Споменици су та два пропала трговца и остали остаци старе гарде ужичких трговаца која изумире из године у годину. За Лијевљанима су отишли Јањићи, Каљевићи, Орловићи, Ускоковићи, Јевтовићи и многи други. Још се само држе двојица тројица, потпомогнути синовима. Туга обузима човека кад види ове споменике, са увек чистом и укрућеном кошуљом од шесетњака, увијеним брковима и намрштеним веђама, како полагано корачају, са бројаницама у рукама, од куће у кафану и из кафане кући. Тек да их жеља мине, они би заустављали сељака са врећом вуне, загледали робу и цењкали се са њим, иако нису намеравали да је купе. Тај бивши човек може имати да поједе и попије, може бити у свему задовољан, али је он већ свршио свој живот и жали за старим временом, кад се радило с Босном и кад је некако све другојачије било. Он је тада радио као галијаш, мучио се много више, али је живио од својих руку и био свој газда. И у тим дугим часовима старчевог, ником корисног живота, он претура по памети и осмехне се кад се сети како је тада било: оседла свога зеленка, припаше пун ћемер, задене за појас пиштољ, мекинтош метне у теркије, напуни бисаге пршутом и погачом, на уши натуче астраганску шубару, опкорачи коња, баци жени и деци нешто бакаруша за походњу, па онда заигра коња по калдрми све до Татинца, и тек ту, где се Ужице губи, завијено у плаву маглу праскозорја, распали из пиштоља и запева колико га грло доноси монотону ужичку песму:</p>
<p n="SRP191001128">- Нек се зна кад газда-Мјајло иде у Биоград.</p>
<p n="SRP191001129">А сад?</p>
<p n="SRP191001130">Они ће се тешко кад пожалити. Тек кад попију коју више ракију, протрљаће своје велике меснате носеве и прозборити као за себе:</p>
<p n="SRP191001131">- Ех, тако ти је то, мој ђевер-Лако, уз нешто ти долина!... Ми смо ти сад они споменици... оно камење на Марковици на којем пише: "Стани, путниче, и прочитај. Погибе храбар војник!..."</p>
<p n="SRP191001132">Ко зна шта би било од њих да им није било деце. Огорчени на трговину, која их је без њихове кривице избацила на улицу, очеви нису допуштали својој деци да се њој одаду. Све су их давали на школе. Синови ових људи мрка погледа и огрнутих капута учили су како је ко могао, и по свршеној школи школи трчали су у државну службу да се што пре дочепају бела хлеба и двадесетшестог. Отуд толико Ужичана по свима гранама државног рада, од одгајивача пастува па до министара; отуда и толика повика на њих. Многи од те деце, који су били први међу својим друговима и показивали сјајне способности за будућност, враћали су се својом вољом овамо у ову умрлу паланку, далеко од таласа живота и могућности да свој таленат претворе у вредност. Они су тако извршивали духовно самоубиство, одрицали се своје каријере, примали очеве дугове и родитељима заслађивали последње дане по цену своје младости.</p>
<p n="SRP191001133">Забачено, без икаквих савремених саобраћајних средстава, отсечено од својих природних путева, у брдовитом и сиромашном пределу, Ужице је осуђено на лагану али сигурну смрт. Они који нису имали деце или их ова нису могла спасти, исељавају се, да бар не таворе и црвене онде где их цео свет познаје. Цифра становништва опада стално, једно због великог морталитета, којем је опет узрок оскудица, а друго због овог расељавања. Да није овог последњег узрока, опадање се не би приметило, јер је ретка кућа без троје четворо деце, а има доста примера да појединци имају деветоро, десеторо, па и више деце. Ко нема порода, на њега се указује прстом и с потсмехом се назива огорео пањ.</p>
<p n="SRP191001134">Кремић је радознало гледао људе и ствари око себе. Све их је познавао. Он је дубоко осећао како се сам променио из основа, а све ово остало је исто и на своме месту као да га је јуче оставио. Једно тихо сажаљење обузимало му душу према тим окамењеним људским приликама и тако речитим стварима које су још ту стајале од његовог раног детињства.</p>
<p n="SRP191001135">Он пожеле да што више види од овога, свега овога што је био давно заборавио а што је ипак ту стајало и стрпљиво га чекало да се врати и понуди му своје старо пријатељство, те изиђе из кафане на пијацу, која је била пуна говеди.</p>
<p n="SRP191001136">Извоз стоке, џелеп, само је бледа слика некадање ужичке трговине. Пређашње болте, с највећом поделом рада, свеле су се на пиљарнице, где се може купити све почевши од пола кила пасуља до анзихтскарти. Ове радње држе нови људи, ужурбана лица, ситних очију и са шајкачом на глави, људи дошли са села, боранија како их стари трговци називају, нови људи који једу проју, вајкају се на велику порезу и купују од Управе Фондова имања старих газда.</p>
<p n="SRP191001137">С пијаце се Кремић упути у парк. Ово шеталиште се налази ван вароши, с друге стране Ђетиње, на једној падини дивљачног Забучја. Њега посећују ђаци и чиновници. Државне службенике сачињавају обично ужички синови. Ако има ко са друге стране, није дошао овамо својом вољом, већ по казни, те их Ужичани зову прогнаници. Ови прогнаници вичу прве године на сва уста да по живу главу неће остати у Ужицу, друге године стављају примедбу да би ово или оно могло боље бити, а треће: мешају се с мештанима на славама и свадбама, играју заједно домина и не мисле више да траже премештај.</p>
<p n="SRP191001138">Како дође у парк, Милош пође стазом која води на камену терасу у врх планине. Ова тераса му је била фамилијарна. Он је ту био како код своје куће. Ту је долазио још као дете, а после као младић, ту се спремао и за испите и писао прве песме.</p>
<p n="SRP191001139">Одатле се пружа диван изглед, који по својој романтици надмашава и изглед који се показује са савске терасе на Калимегдану. Висока брда, обрасла ситним или крупним зеленилом, проширена сивим стенама и засађена питомим пропланцима, долине, клисуре, урвине, поља, реке, њиве усред шуме, шљиваци, белина брезе у мркој растовој гори, пустиња, питомина, варош, растурено село, све то вешто измешано међу собом руком неког тајанственог уметника, даје чудну и живописну слику која се ретко другде може наћи.</p>
<p n="SRP191001140">Више Милоша уздизао се намрштени Грот, као каква горостасна средњевековна кула; на западу, према њему равњао се Бисктош; а према овоме чамио је, на једној усамљеној стени, разваљен ужички град, зачуђено гледао испод себе електричну централу и није разумевао зашто ће му ова воденица кад ниједног кириџиског коња нема пред њом.</p>
<p n="SRP191001141">Север образују питоми брежуљци, увек обасјани сунцем, Пора, Глуваћи и Бијели Гроб - старинско гробље, где је власт одавно забранила мештанима да на том тихом, округластом брегу уживају вечити сан под густим хладом старих ораха, вишања и дуња. Према Бијелом Гробу, на истоку, подиже се Крушчица, са остацима Карађорђевог шанца, који је надјачао столетне куле Алтоманићевог замка.</p>
<p n="SRP191001142">Ову котлину, тако ревносно ограђену живописним брдима и планинама, пресеца валовита Ђетиња. При сунцу, које је благо и умиљато, река се беласа у врху котлине, па се онда губи у гране непоткресиваних врба и јова, провлачи се брзо као змија, долази до парка, и ту прескаче једну брану и, сва запенушена, пробија кроз ждрело, па онда даље хита у равна поља Поморавља. Испод грања промиче један чун; из њега се чује тенор неког заљубљеног гимназисте:</p>
<p n="SRP191001143">На Ђетињи се виде неколика идилична моста од греда, међу којима се поносно издиже камени мост, старинска грађевина, коју је обновио некакав Турчин севапа ради. Тај мост везује главни део града, који се налази с леве стране реке, са другим делом, и својом поцрнелом силом и озбиљном орнаментиком увеличава романтику ове вароши.</p>
<p n="SRP191001144">Одатле Кремићу паде поглед на сам град, који је мирно лежао у котлини и готово је целу испуњавао. Сунчеви зраци су се играли са златним крстом на саборној цркви, њеним јединим украсом. Око цркве су се црвенили кровови варошких кућа, покривени ћерамидом. Ови скромни станови злопознатих Ужичана, где су се одиграле толике непознате грађанске трагедије, махом су двоспратне и практички сазидане. Међу њима се издиже, као каква орлушина, достојанствена зграда Кр. Срп. Реалке - како на њој пише златним словима. Ова кућа са својом симетријом, очитом солидношћу, озбиљним и пријатним стилом, може се мерити са најлепшим и највећим зградама у унутрашњости Србије, па и у Београду. Читав њен горњи спрат се издиже изнад осталих кућа и својом израђеношћу и страначком лепотом одудара чудновато од њих.</p>
<p n="SRP191001145">Лево од Реалке, иза зелене гомиле од шљива и ораха, у једној правој улици, која води на Стари Пијац, Милош спази два бела димњака. Срце му се испуни неком сузном нежношћу. То је његова кућа. Он је добро познавао та два бела димњака, покривена са по две поцрнеле цигле, познавао и оне испрскале ћерамиде по крову и три насмејана прозора, обојена избледелом плавом бојом.</p>
<p n="SRP191001146">Кремић је био готово срећан посматрајући ову белу кућицу у сунцу, ове зидове на којима се још није истрло име очеве фирме, настрешице од дасака, обојених фирнајзом, улупљени олук, плаве насмејане прозоре, на којима стоје завесе уздигнуте у виду звезде, плехану вртешку наврх крова и баџу.</p>
<p n="SRP191001147">Све ове мртве ствари, до јуче заборављене, изазивале су му најлепше спомене на његово детињство. Али, човек никад није срећан како би могао бити. И младом песнику склизну мисао, даље од те куће, даље и од тих познатих брда, и оде, брже него на крилима, тамо где се грле две велике воде, и пред њим пониче велика кућа у Банатској улици, њена гвоздена капија, узак ходник, наплочано влажно двориште, мрачне степенице, необојен дрвен трем који води у Зоркину собу, њену собу сасвим белу и најзад она... у хаљини циметасте боје, с пренераженим очима и како трчи да заустави воз.</p>
<p n="SRP191001148">Ах, како је у том тренутку Милош Кремић зажелео да је она поред њега, она, његова драгана, та мршава девојка с бледоликим лицем и очима црним као таласи Ђетиње. Он је хтео да јој покаже ову мирну паланку, ова живописна брда, своју кућу са три насмејана прозора, и да јој открије све те нежне осећаје који су му тада наваљивали на душу. Али...</p>
<p n="SRP191001149">И Милош, каогод Зорка једном у првим тренуцима њиховог познанства, уздахну:</p>
<p n="SRP191001150">- Зашто је старија од мене!</p>
<p n="SRP191001151">"3. јула, недеља после подне.</p>
<p n="SRP191001152">Мој драги Миле, моја радости, срећо моја и утехо, мој Еро врло вољени, ја те волим. - Ја ти шаљем моје најслађе и најдубље мисли, и желим да имам крила да полетим к теби за један тренутак и измамим један осмејак на твојим љубљеним уснама. Надам се да ће ово писмо радосно запалити твој поносан поглед, јер оно долази са три дана путовања од оне која је остала овде где нам се срећа смешила пуних пет месеци.</p>
<p n="SRP191001153">Јутрос сам добила карту. Хвала, драги. Мило ми је што ти се допада тамо. Ах, да знаш, моја радости, како те волим, како сам жељна тебе, али ипак, остани код својих све дотле док ти буде пријало, и врати ми се здрав и чио.</p>
<p n="SRP191001154">Знам да ниси весео и да ти је време дуго. Зато сам се одмах по ручку затворила у моју собу. Хоћу да ти пишем много, да имаш шта да читаш. Села сам на једну фотељицу - ти је знаш - она плава. Метнула сам једну књигу на колена. И тако ти пишем, мој Милошу. Мајка мисли да се одмарам, јер су овамо велике врућине.</p>
<p n="SRP191001155">Осећам се врло добро у овој фотељи где смо толико пута заједно седели, једно до другог. Све је мирно око мене, те сам у мислима сва с тобом.</p>
<p n="SRP191001156">Ја сам здраво и добро, што и теби желим.</p>
<p n="SRP191001157">Кад се изгубио онај неваљали воз који те је однео, ја сам се вратила кући с Ранковићем. Он је био добар, и тешио ме. Можеш мислити како сам плакала. Допратио ме је до саме куће. Мајка ме није грдила. Напротив, откако си отишао, она се помирила са мном и врло је љубазна.</p>
<p n="SRP191001158">Твоју слатку фотографију метнула сам више моје постеље. Шта ме се тиче ако је ко види. Успели су да нас одвоје телом, али духом никада. Ја увек могу видети твоје мило лице, које ми се смеши. Изјутра, кад се пробудим, оно је прво... а увече, оно је последње што видим.</p>
<p n="SRP191001159">Да знаш како је леп рам у који сам те урамила. Платила сам га осам динара. То ти кажем само да видиш како је скупоцен и леп... тај рам у којем је слика мога драгана. Јеси ли задовољан, драги, што сам те урамила у злато? Ти си тако леп ту; ја те гледам и шапућем ти: Драги и мили, мој мали Мико, Микице, ја хоћу да плачем мислећи на ово слатко име које ти сад не можеш чути из мојих уста. Ти ми се осмехујеш и гледаш ме с толико љубави. Ох, како те ја волим, Милошу драги, дај да ти дам један дуг, дуг и сладак пољубац. Сећаш ли га се још? Ах, како је тешко бити далеко од тебе.</p>
<p n="SRP191001160">Сад, драгане, већ је четири сата. Ја сам обећала мајци да изиђемо заједно у шетњу. Треба дакле да свршим ово писмо. Ранковић ће ми га однети у пошту, тако да још данас оде, јер поштар недељом после подне не купи писма по Дорћолу.</p>
<p n="SRP191001161">Ја те грлим целим својим срцем, и увек сам у мислима с тобом. Ја те стежем на моје груди и дајем ти један дуг пољубац, који ти осећаш... реци докле?...</p>
<p n="SRP191001162">Збогом, драгане, збогом! До виђења! Буди здрав и срећан! Милошу драги, не буди тужан, и напиши ми једно дугачко писмо. Оно ће утешити и тебе и мене.</p>
<p n="SRP191001163">Твоја за навек</p>
<p n="SRP191001164">Зорка."</p>
<p n="SRP191001165">Среда,6. јуна. Подне.</p>
<p n="SRP191001166">Драги Миле, само две три речи да ти се извиним што ти досад не писах. Моја мајка је болесна. Назебла је у недељу кад смо изишли у шетњу. Била је велика врућина. Ево већ три ноћи како не спавам. Вечерас ће остати поред ње једна жена из комшилука. Надам се да ће јој скоро боље бити. Сутра ћу ти писати опширно. Сад, извини. Ова је карта само да не бринеш ништа. Она ће доћи у петак изјутра. Надам се да ће те одобровољити за цео дан. Хиљаду пољубаца.</p>
<p n="SRP191001167">Зорка."</p>
<p n="SRP191001168">P.S. Спава ми се да једва отварам очи. Још један пољубац."</p>
<p n="SRP191001169">"Петак, 8. јуна. 11 часова пре подне.</p>
<p n="SRP191001170">Драги Милошу, моја мајка је озбиљно болесна. Лекар нема много наде, а ја нимало.</p>
<p n="SRP191001171">Ја сам као сломљена и не могу да пишем. Ја те волим из свег срца, али, драги, моје време и моја глава припада мојој мајци за овај тренутак. Знам да ћеш ме разумети. Молим те, не жалости се. То је морало доћи једанпут.</p>
<p n="SRP191001172">Мада ми нисмо увек били истог мишљења, а нарочито наше последње свађе, ипак, Миле, она је моја мајка и ја патим кад она пати. Срећом, она спава много.</p>
<p n="SRP191001173">Сутра ћу ти писати једном картом.</p>
<p n="SRP191001174">Могућно да ће јој сутра бити боље, али ја не верујем.</p>
<p n="SRP191001175">Ах, Миле драги, како бих ја желела да ме ти утешиш. Па опет, боље што ти ниси засад овде. Ја не бих сад, поред свега, могла бити с тобом.</p>
<p n="SRP191001176">Драги, пази на себе, мисли на мене, али не буди невесео, преклињем те. - Ја сам врло уморна. Ноћас сам нешто мало спавала, јер је једна комшинка бдила над мајком.</p>
<p n="SRP191001177">Она много бунца, јер је у ватри. Јадна мајка, шта ћу радити без ње. Ах, Мико, како ми је тешко.</p>
<p n="SRP191001178">Збогом, Милошу. До виђења! Ја те љубим из свег срца. Опрости ми што те сад запостављам. Теби увек искрена</p>
<p n="SRP191001179">Зорка"</p>
<p n="SRP191001180">"9. јула.</p>
<p n="SRP191001181">Милошу,</p>
<p n="SRP191001182">Моја мајка је умрла јутрос у 8 сати. Ја сам врло несрећна.</p>
<p n="SRP191001183">Зорка."</p>
<p n="SRP191001184">"13. јула. Увече.</p>
<p n="SRP191001185">Добро вече, Миле. Нисам болесна, не брини се. Наравно да сам врло тужна. Руке су ми пуне посла. Нарочито ми досађују посете и изјаве саучешћа. Досад нисам знала да имамо оволико познаника. Опрости ако на те не обраћам довољно пажње, али ја те не заборављам. Сутра ћу ти писати опширно. Твоја искрена</p>
<p n="SRP191001186">Зорка."</p>
<p n="SRP191001187">"14. јула.</p>
<p n="SRP191001188">Опрости ми, Милошу, што ти још опширно не писах. Почела сам писмо, али је немогућно завршити га. Ове посете и друге ствари стално ме прекидају. Са здрављем сам добро, али ми је срце жалосно. Милошу, пази на себе и мисли на мене. Сутра ћу ти писмо свршити. Оно ће бити дугачко. До виђења! Твоја</p>
<p n="SRP191001189">Зорка"</p>
<p n="SRP191001190">"Четвртак, после подне. 4 сата.</p>
<p n="SRP191001191">Мој драги Миле,</p>
<p n="SRP191001192">Извини ме што сам те толико оставила без новости и појединости.</p>
<p n="SRP191001193">Ја знам да си ти у мислима поред мене и да ме разумеш.</p>
<p n="SRP191001194">Ја сам провела поред моје мајке 30 година свога живота. Делила сам с њом њене бриге као и њена задовољства. Ми смо се увек слагали у главним стварима.</p>
<p n="SRP191001195">Она је била често пута уморна, слаба, али никад озбиљно болесна. Изненадно прошлог понедељника оста у постељи и рече ми да је назебла. Лекар, који је дошао после подне, виде да јој је срце слабо, те га то више забрину него назеб. Сутрадан, он ми рече да јој је срце боље, али да бронхит напредује. То ме јако забрину. У среду, мајка пропљува крв. Много је крви изгубила из левог плућног крила. То ју је јако ослабило, али и олакшало. Била је толико изнурена да није могла метнути кашику у уста. Ја сам била око ње и дан и ноћ, и неговала је као мало дете. То је велика утеха за мене.</p>
<p n="SRP191001196">У четвртак, доктор ми рече да ће пре 48 сати наступити промена, врло брза, и да не треба болесницу да остављам саму. Твоја газдарица ми је помогла те ноћи. Сутрадан, у петак, био је конзилијум. Лекари ми не оставише много наде, али ми један од њих рече да опасност не мора тако брзо наступити. Ја сам била тако уморна, и да не би мајка опазила како је озбиљно болесна, ја примих понуду једне Јеврејке из комшилука да проведе ноћ поред ње. У десет сати увече, ја оставих мајку и легох да се одморим. Спавала сам до седам сати изјутра. Пробудих се сва уплашена, јер сам преспавала целу ноћ не мрднувши сместа. Јеврејка ми рече да ми је мајци много боље, да спава и никако се не буди. Још ми рече да је нешто говорила, али у ватри, и да је рекла: "Ја знам да ме ти волиш, Зорка."</p>
<p n="SRP191001197">Кад се приближих њеној постељи, ја је зовнух. Али ми она не одговори ништа. Дисање јој је било као и раније, кратко али правилно. Хтедох јој дати медицину, али она не могаде да прогута, и, на мој ужас, не отвори очи. Ја се утеших да је то само слабост, и хтедох да јој поново пружим ту медицину што поткрепљује, али мајка не могаде поново ништа узети.</p>
<p n="SRP191001198">Ја разумех одмах да све иде на горе, вратих се у собу, те се брзо спремих. Око осам сати твоја газдарица, која ми се опет нађе на руци око мајке, позва ме. Мајка је дисала тешко. Ја видех да више нема спаса. Узех је за руку. Она јако уздахну два три пута, не будећи се. Затим, све би свршено.</p>
<p n="SRP191001199">Сутрадан, по подне.</p>
<p n="SRP191001200">Драги Миле, не могу да напишем две речи а да ме ко не прекине. Увек се понешто нађе.</p>
<p n="SRP191001201">Ја сам здраво, али сам жалосна и утучена. Драгутин ми се нашао на руци. Био је врло добар у овим тренуцима. Морам ти признати, Милошу, да је боље што ти ниси овде за ово време. Имала сам могућности да се објасним с мајком. Ми смо се поново сложиле, и она је отишла Богу на истину с уверењем да је ја волим. Њена смрт је била тако лепа, Милошу, не можеш замислити. Без муке и мирно, она је заспала занавек. Чак није могла ни наслутити озбиљност своје болести.</p>
<p n="SRP191001202">У свој својој жалости, ја сам ипак мирна, јер ја знам, поред свега, све што сам радила у животу било је да усрећим и утешим своју мајку. Ако смо се понекад посвађале, то је она радила само за моје добро, јер се она плашила да ми се што рђаво не деси. Остало је све заборављено. Остаје ми само дубока туга што знам да сам занавек одвојена од ње. Драга мајко, ја ћу те волети увек.</p>
<p n="SRP191001203">Не буди љубоморан, Миле, на мој бол, разуми ме и опрости што ми је у мом срцу вечити растанак с мојом мајком тежи него жалост што смо се нас двоје растали. Ја осећам како ми се срце кида и ја сам се цела предала своме болу. Остави времену ову отворену рану. Разуми ме ако те запостављам и ако моја писма нису више љубазна. Ипак, ти ниси мање мој најбољи пријатељ у овоме свету. У моме сломљеном срцу има сада места само за пријатеље. Ти си мој пријатељ, Милошу, мој драги Милошу. Опрости ми што ти више не шаљем пољупце. Ја сам искрена, ја ти их сад не бих могла дати. Разуми ме, Мико.</p>
<p n="SRP191001204">Треба да прекинем писмо. Пиши ми, много и често. На теби је сад да покажеш колико ме волиш. И ако ме волиш, ти ћеш ме разумети и дати ми сву твоју наклоност, остављајући на страну оно што је у љубави материјално. Оно ме сад вређа.</p>
<p n="SRP191001205">Миле, твоје очи за тренутак да пољубим. Погледај ме. Ти си ме разумео.</p>
<p n="SRP191001206">До виђења, Милошу. Уживај код своје куће, али буди паметан, јер је моја црнина донекле и твоја. Не брини се за мене. Све ће бити боље. Пази на своје здравље, узимај оно што сам ти препоручила, и не буди жалостан. Ја ти стежем руку и наслањам своју уморну главу на твоје раме. За те увек нежна и искрена</p>
<p n="SRP191001207">Зорка."</p>
<p n="SRP191001208">Београд, 21. јула.</p>
<p n="SRP191001209">Драги Милошу, не мисли што ти ја не пишем тако често да те заборављам или да те волим мање. Не мисли тако, мој пријатељу.</p>
<p n="SRP191001210">Али, удар је био тако брз и суров за мене, и ја сам понекад тако уморна и очајна! И затим, све ове бриге, ово трчање тамо амо, и ова самоћа притискују ме, и ја патим, мој Миле.</p>
<p n="SRP191001211">Да знаш како је без мајке! Не, то није ништа одвојити се од ње за неко време, али овако знати да је никад нећу видети, да смо се растали занавек... Ох, како бих хтела да је она поред мене, да ми да храбрости, снаге кад ми то затреба! Ти ме тешиш... да, треба бити храбар. Против смрти не може се ништа.</p>
<p n="SRP191001212">За мене је велика утеха што је моја мајка отишла на онај свет помирена са мном и уверена да је ја волим. Мислим да сам ти писала како смо прве недеље по твом одласку изишле заједно у шетњу. Мада тужна због твог одласка, ја бејах готово срећна, јер мама беше весела и добре воље. Било је четири сата када смо изишле. Напољу је била велика врућина. Изишле смо до Калимегдана и узеле по један сладолед пред киоском. При повратку ударили смо преко Панчићевог парка. Мајка седе на једну клупу. Било јој је тешко. Рече ми да је назебла и да јој није добро. Дисала је доста тешко. Али, ја сам мислила да то долази од њене нервозе. Како је после било, ти већ знаш: сутрадан је остала у постељи. Али, ја сам тако срећна што сам с њом изишла овај последњи пут, јер је она волела увек да се шета са мном.</p>
<p n="SRP191001213">Када ми доктор рече да може свашта бити, у четвртак увече, ја не могадох зауставити сузе, и седећи поред ње ја бризнух у плач. Она је била већ у ватри, али кад ме виде како плачем, она се освести, метну ми руке око врата и рече ми како је срећна што је толико волим и да је треба добро да негујем, дајем јој лекове који поткрепљују, па ће брзо оздравити. Само, вели, треба да је добро пазим. Ја је запитах хоће ли заборавити све жалости које сам јој чинила. Она ми рече да никад ништа није имала против мене и да је срећна што ме види тако близу поред себе. Ја јој тада рекох:</p>
<p n="SRP191001214">- Да господин Кремић зна да си ти тако болесна, њему би било врло жао. Хоћеш ли му опростити ако те је што увредио?</p>
<p n="SRP191001215">Она ми одговори:</p>
<p n="SRP191001216">-Да, он је добар, он има добро срце, али ти нећеш бити срећна с њим.</p>
<p n="SRP191001217">То је било све. Више је нисам смела питати, бојећи се да не разуме како се плашим за њен живот.</p>
<p n="SRP191001218">Милошу, у несрећи, као и у срећи, човек је саможив. Да, и ја сам врло саможива, ја говорим само о себи и ономе што ме боли. Лакше ми буде кад ти се овако изјадам. Веруј ми, ја мислим на тебе без престанка, али ме спречавају ови послови којих има тушта и тма после оваквог случаја. Има ваздан формалности да посвршавам. Где се окренем, свако ми држи по један говор. Сита сам тих изјава сажаљења. Да знаш како ти намештени уздаси и лепо склопљене реченице падају тупо на ожалошћено срце. Затим има толико да шијем. Све хаљине треба променити.</p>
<p n="SRP191001219">Ранковић је био врло добар према мени. Он се спрема за испите и јуче ми рече да те много поздравим. За ово време био је често поред мене и трчао по вароши те за ово те за оно што ми је требало. Он је метнуо један велики венац природног цвећа на крст мојој мајци.</p>
<p n="SRP191001220">Пиши ми шта ти сад радиш. Пази на тај кашаљ, бар из љубави према мени. То није добар знак у ово доба године. Хвала ти на јутрошњој карти. Како бих ја хтела бити у тој тихој улици чију ми слику шаљеш. Ох, Милошу, да знаш како ми је понеки пут живот досадан, како бих желела да се једном и са мном сврши! Како се осећам усамљена. Ова велика кућа, па ови људи... Да знаш само како сам жедна једног пољупца, не љубавног већ пријатељског, пољупца који даје утехе и храбрости, пољупца наде.</p>
<p n="SRP191001221">Збогом, Милошу, твоја</p>
<p n="SRP191001222">Зорка."</p>
<p n="SRP191001223">У соби је било тихо.</p>
<p n="SRP191001224">Сунце је пробијало кроз жуте пруге на ланеним завесама и позлаћивало старински орахов орман у углу. Једна велика плава мува зујала је и лупала крилима по зидовима.</p>
<p n="SRP191001225">- Јест, ја сам то само сањао, - радосно уздахну Кремић.</p>
<p n="SRP191001226">Он склопи очи да поново заспи. Али су се капци отварали против његове воље, очи гледале укочено у окречен плафон, и срце лупало узбуђено.</p>
<p n="SRP191001227">- Шта је ово мени! Као да сам још деран. Шта сам ја то сањао? Богдан Васић је писао дневне вести на моме месту у Препороду и рукопис крио од мене. То је било све, али откуда ми овај страх?</p>
<p n="SRP191001228">Милошу није било пријатно мислити на свој сан и покуша поново заспати, али се само претурао по постељи, обузет мрачним унутрашњим мукама, које нас тако покаткад обузму изненадно и без икаквог нарочитог разлога.</p>
<p n="SRP191001229">- Да, да, Васић је писао дневне вести... на немачком језику. Затим су дошла некаква кола... фијакер; да ли је био фијакер? ... Не фијакер него она затворена болничка кола са белим крстом позади. На боку је седео уредник... Да, добро га се сећам, с томпусом у зубима, и... госпа Селена... је ли то баш била госпа Селена? ... Кукала је акцентујући по нишки. Из кола је висила једна мртва женска глава, пуна блата и речне травуљине. Али, то није била Зорка, - задрхта Милош и стаде се уверавати свима силама. - Јест, јест, то није била Зорка, знам добро... то је била мала радница из Официрске Задруге, она Анђа...</p>
<p n="SRP191001230">- Ти си будан? - упита га мајка која уђе у тај тренутак. - Још је рано; што не спаваш? ... Ево имаш једно писмо.</p>
<p n="SRP191001231">То је било Зоркино писмо од 21. текућег месеца.</p>
<p n="SRP191001232">- Кад хтједнеш устати, само ме викни. Ја сам доље у авлији. Имам нешто да проперем, - рече му мајка и дискретно се удаљи из собе.</p>
<p n="SRP191001233">Чим мајка изиђе, Милош грчевито дохвати писмо и стаде га отварати. Као у инат, хартија је била јака, те се измицала прстима, и писмо се није дало лако отворити. Да је то било писмо ма од кога другог, Кремић би зацело исцепао завој. Али, све што је долазило од Зорке он је поштовао као неки фетиш, као светињу. Ово писмо му се чинило као свети запис, који треба пажљиво чувати, те је млади човек савлађивао узбуђење и са једном врстом страхопоштовања отварао завој.</p>
<p n="SRP191001234">У писму није било ничега нарочитог. Зорка је била жалосна - што је природно, и молила га да је за тренутак поштеди од излива љубави и нежности. Милош прочита писмо пажљиво још по један пут. Да, Зорка се цела предавала своме болу, али је свака њена реч дисала љубављу за њим. И Кремић врати писмо у коферт, принесе папир уснама и пољуби ове читке редове, побожно као јеванђеље.</p>
<p n="SRP191001235">Зоркино писмо му разби нерасположење од рђавог сна. Милош се осети потпун, весео и чио. Пун овог унутрашњег задовољства, које није откривао ником, он се обуче упола и сиђе да потражи мајку.</p>
<p n="SRP191001236">- Је ли још шта дошло, мајко? - упита је он кад је нађе.</p>
<p n="SRP191001237">- Ништа! - одговори му она ужурбано. - Причекај ме мало. Сад ћу те ја посути. Вода је тазе... тек што сам је донијела са чесме. Само да оциједим ову Добринкину хаљиницу.</p>
<p n="SRP191001238">- Замисли дрскости!- одговори он увређено, сетивши се једне ствари. - И писао сам им још. А они ни да мрдну. Данас ми је требао да стигне или број или одговор. Та... најобичнија учтивост налаже да се сараднику шаље број када је у отсуству.</p>
<p n="SRP191001239">- Не љути се, Мико. Људи имају посла, - разумеде мајка на шта Милош мисли, и простре једну дечју хаљиницу од шареног цица на плот. - То не иде тако брзо. Можда ћеш сутра добити.</p>
<p n="SRP191001240">- Није мени, мајко, до читања Препорода. Кад све новине читам у кафани, могу и то. Али ме љути тај простаклук... то што ме занемарују, заборављају. Ја то нисам заслужио, веруј ми! ... Шта би тек радили да сам им тражио нешто више?</p>
<p n="SRP191001241">- Е, моје дијете. Шта ћеш... тако је то! Треба трпјети!</p>
<p n="SRP191001242">- Треба трпети, - понови у себи Милош, и хтеде доказати мајци да не треба трпети, да треба тражити своје право и отимати се, борити се за њега. Али, мајчине очи беху тако плаве и благе да он заћута и окрену разговор на другу страну.</p>
<p n="SRP191001243">Из куће је изишао, по обичају, право у кафану на кафу. Прочитао је све новине изузев Препорода, који је срицао један омален, пун пензионер, ниског чела и отворених уста као у телета. Већ Милош хтеде да изиђе, кад пензионер остави новине.</p>
<p n="SRP191001244">Са штапом под пазухом, Кремић узе Препорода само да га прегледа, јер од дугог чекања био је изгубио вољу да га чита. У дну Дневних Вести стајала је белешка:</p>
<p n="SRP191001245">Кремић ово није никако очекивао, те у први мах прими новост тако хладно као да се није тицала њега. Тек кад остави новине и махинално се упути низ Стару пијацу у парк, он осети како му се срце стеже и један физички бол притискује га у врху груди.</p>
<p n="SRP191001246">Он се сети како је скупо био платио ово место. Био је свршио гимназију и уписао се на правни факултет. Прилике су се биле измениле. На универзитету није било благодејања. Почетком године кондиције се нису могле наћи. Кући се није хтео обраћати. Живело се од старог кредита. Али је газдарица почела да гунђа, а ашчија да приговара. Непознат и потребит, Милош је обијао прагове свуда где се може шта наћи да се заради, али је на свима местима наилазио на слегање рамена. Нарочито је долазио у Министарство Унутрашњих Дела, где је неколико његових другова добило места за практиканта. Инспектор је био неки болећив чичица, коме су сва деца поумирала. Примао га је лепо, дивио се његовој одличној дипломи са испита зрелости, храбрио га да не очајава и обећавао му место за практиканта чим се које упразни. Једног дана умре неко од Милошевих другова. Кремић није био с њим ни најмање интиман, једва га је и познавао, али немајући друга посла, оде му на пратњу. Већ је спровод био дошао до Теразија, кад Милош дочу да је покојник био практикант у Министарству Унутрашњих Дела, те остави пратњу и мртвачка кола, па право у Министарство. "Господин-инспекторе, упразнило се једно место!" "Које?" "Тај и тај...сад га баш опојасмо". Инспектор га је погледао једним дугим, зачуђеним погледом, којим се посматрају Горкијеви типови, па се после насмејао. "Добро, поставићу те, али никоме не говори, јер ће их се пријавити још двадесет". И таман, после три дана, кад послужитељ изнесе потписан акт да је Кремић постављен, уђе у Министарство један угледан владин човек са својим синовцем, који је такође мислио на ово место. Али је било доцкан, министар је био потписао акт о постављењу, и Кремића свечано уведоше у собу за препис. Четири пунокрвна практиканта, који имају фикс-идеју да се организују и који залажу зимске капуте чим пукне први зрак пролећа, дочекаше га лепо и посадише на покојниково место. Дадоше му и његову држаљу; само му променише перо, тек да не буде његове судбине. У овој мемљивој соби, где су пет пера резигнирано шкрипала по читав дан, Милош је провео две године, бојећи се сваког првог у месецу да не буде истеран у интересу штедње. Ту је постао бесплатан сарадник Препорода за патриотизам и уметност. Колико је морао потрошити државне концепт-хартије пишући измишљене дописе из Сереза и оцене француских драма, посматраних са треће галерије, док се уредник није најзад одлучио да му одреди плату, узме га за сталног сарадника и извуче из преписа. На листу је радио ревносно као за себе самога. Препород је био још млад. Требало је запирати на све стране док лист не освоји публику. И сад, кад се број штампа у дванаест хиљада примерака, у чему има много Милошеве личне заслуге, Милош је свршио, Милош може ићи.</p>
<p n="SRP191001247">Кремић није жалио изгубљену плату од 150 динара месечно. Љутила га је само неправда што је тако отпуштен, цинички као покућар.</p>
<p n="SRP191001248">Дисао је дубоко и корачао оштро као човек који се спрема да се с неким бије.</p>
<p n="SRP191001249">Али, постепено, он покуша да разуме уредника. Овај човек, који је господарио јавним мнењем у Србији, посматрао је људе као послове. Све разумети значи све опростити. И љутина се претвори у широк бол који тишти, бол што је тако, бол што се ту не може ништа помоћи и изменити.</p>
<p n="SRP191001250">У тим мислима дошао је у парк. Дивље брдо, које је општина помало облагорођавала садећи по њему воћке и просецајући стазе, било је готово пусто. Тек овде онде сусрео би се понеки ђачић у везеним чарапама и црвеним опанцима, који се спрема за поновни испит. Шљиве су рудиле по младим шљивицима. Сагорела трава се белила. Однекуд је пиркао поветарац. У хладу од багренова шумила је једна планинска чесма. Пегаво опало лишће, још живо, лепршало се по путу. Тице су ћутећи скакале с гране на грану. Сунце више није пекло. И у бистром ваздуху се осећао први дан јесени, иако је још увелико било лето по календару.</p>
<p n="SRP191001251">Милош се поново обре на својој тераси од камена. Крај њега је била дугачка клупа, поцрнела од кише и времена. Али, он претпостави да се извали у суву сагорелу траву. Тако лежећи у трави, он је слушао шушкање лишћа и посматрао Ужице, чији су се једнолики кровови црвенили дубоко испод очију младог песника. На крају хоризонта примећивале се планине, још кршевитије, тешке и сиве као олово.</p>
<p n="SRP191001252">Он поново распозна два бела димњака и плаве прозоре своје куће. Али, сада му ова кућица није више изазивала лепе спомене из детињства. Мисли које су га сад обузимале биле су тешке и сиве, као те планине на крају хоризонта. Млади човек се осећао далеко од оне наивне среће коју је познао првог дана кад је по повратку из Београда посматрао са овог места ове димњаке и прозоре.</p>
<p n="SRP191001253">На ум су му долазили спомени које дотле није ником говорио. Сећао се мрачне фигуре свога оца. Сад је разумевао оне његове три дубоке боре које су му стајале између веђа и кад се смеје. Сети се невеселих слава, оскудних Божића и постова за време мрска. Сети се свог првог одласка у Београд, по ноћи и пешке.</p>
<p n="SRP191001254">Једна тица пролете поред њега.</p>
<p n="SRP191001255">- Кажу, - помисли Милош, - да, кад тићи излазе из гнезда, ако који не може летети, мајка га помаже својим крилима... Ко је мене помогао кад сам полетео у свет?</p>
<p n="SRP191001256">Тада Милошу падоше на ум рећи његовог старијег брата, полицијског писара, кад му је млади песник замерио што се не жени?</p>
<p n="SRP191001257">- Није брак што и песма, где је сва мука да се ум сликује са друм, - одговорио му је он. - Поред љубави има и дужности, поред драгане постоји породица. Ми смо сви били песници, али... Видећеш, после заноса долази доба кад је човеку потребно да заузме једно озбиљно место и да буде уважен.</p>
<p n="SRP191001258">Те речи су биле пропраћене једним киселим осмехом, који је говорио оно што уста нису хтела да кажу:</p>
<p n="SRP191001259">- Зар ти мислиш да под полициском блузом не сме куцати једно човечје срце? И ја сам волео и имао узвишених жеља. Зар ја не бих марио бити учен правник, начелник министарства, професор универзитета, финансиски експерта или конзул? Сви ми волимо ствари лепе и угодне. Али, требало је спасти кућу, требало је да онај старац, који сад спава у Доварју, не остане без крова над главом, требало је спасти ову децу. Теби је било лако... Имао си већ шеснаест година кад си кућу остављао.</p>
<p n="SRP191001260">Како је пак Кремић друкчије говорио Зорки о свему што се налази испод та два бела димњака. Он је био заборавио на мрачне дане кризе. Није се сећао жандарма и окружног инжињера, који су премеравали ту кућицу са три плава прозора, да је спреме за јавну лицитацију. У његовим причама није било ни сенке од драме; приче су биле идиле, где отац сече бадњак, мајка риба тепсије за медене колаче, снег се крави, потоци жуборе, и чује се песма попаца сребренастог звука.</p>
<p n="SRP191001261">Милош се маши у џеп, да нађе ма шта чим би се забавио и отерао ове црне мисли. Он нађе два последња Зоркина писма и стаде их читати поново.</p>
<p n="SRP191001262">Тек сад, рањен својим сопственим болом, Милош схвати сву ширину ране коју је смрт задала његовој драгани. Пре тога, он је из њених крика чуо једино тонове који су одисали само љубављу према њему. Он није поимао шта значи изгубити последњег сродника, изгубити мајку и остати сам у свету, без икога на кога се човек може отворено и с правом наслонити. Сад је пак тим јасније видео сву беду своје драгане и дубоко разумео како се ово срце, које је он толико волео, неутешно кида и крвари. То је један жив човек викао за помоћ:</p>
<p n="SRP191001263">"Ја сам здрава, али утучена. Ја осећам како ми се срце кида и ја сам се цела предала своме болу. Остави времену ову отворену рану. Разуми ме ако те запостављам и ако моја писма више нису љубавна. Ипак, ти ниси мање мој најбољи пријатељ. У мом сломљеном срцу има сад места само за пријатеље... На теби је да покажеш колико ме волиш; и ако ме волиш, ти ћеш ме разумети и дати ми сву твоју наклоност."</p>
<p n="SRP191001264">"Ох, Милошу, да знаш како ми је живот понеки пут досадан, како би желела да се једном и са мном сврши. Како се осећам усамљена. Да знаш само колико сам жедна једног пољупца, не љубавног већ пријатељског, пољупца који даје утехе и храбрости, пољупца наде."</p>
<p n="SRP191001265">Све је било тихо око њега. С часа на час ветар би благо покренуо лишће, и оно би зажуборило готово нечујно. Ужице је лежало поред Ђетиње мирно и умиљато. Сунце се примицало зениту и краљевском раскоши просипало сјајну срму својих зрака на овај извикани град. У тој сребрнастој светлости све је постајало јасније: црква у средини, велика зграда Реалке, артиљериски круг и просјачке кровињаре око Бијелог Гроба.</p>
<p n="SRP191001266">Слично томе, у овом тренутку, јака светлост сазнања је продирала у Милошеву душу и осветљавала му и најзабаченији кут.</p>
<p n="SRP191001267">- Ја сад тек видим шта сам радио, - мислио је он. - Ја сам радио као дете које пружа своју руку за све што угледа: своју играчку или месец.</p>
<p n="SRP191001268">До овог тренутка, он је веровао да је добро све што је желео, да је тачно све што је радио. Али, сад за први пут, кад се ова изненадна светлост просу по његовој души и осветли све, пред њим се живот појави као загонетка. Требало ју је решити да би се могло живети. Бити моћан значило је заборавити на друге, бити човек значило је заборавити на себе. Бити и једно и друго крило се у магли загонетке.</p>
<p n="SRP191001269">Млади човек подупре се на лактове и загледа се у плав ваздух који је треперио испод њега. Он осети да ће овај тренутак, проведен на каменитој тераси, имати одлучан утицај на његов живот.</p>
<p n="SRP191001270">- Шта да радим? - питао се он.</p>
<p n="SRP191001271">У једном човеку сакривено је више људи.</p>
<p n="SRP191001272">- Требало је остати овде, не ићи даље, живети онако како је твој отац живео, радовати се његовим жалостима, - говорио је један човек у Милошу. - Шта си ти сад? Оставио си оно што си имао, а шта си нашао тамо где си отишао?... Остао си дошљак, човек који иде с трбухом за крухом, човек који хоће да заузме туђе место, пас који отима комад меса из уста другог пса. И тамо је сиротиња као и овде. Земља је свуда једна. Само, ти си тамо туђ, непознат, без средстава и потпоре. Против тебе су сви, а ти си против свих. Требало је...</p>
<p n="SRP191001273">- Шта: требало је!...- чуо се други човек, рапавији и себичнији. - Што је учињено више се не да изменити. Зар се можеш вратити назад у овај замрли град, међу ове споменике, где људи не живе већ труну? Треба напред!</p>
<p n="SRP191001274">- Куда напред? - питао је први човек. - Окупи око себе оно што волиш, и живи за њега. Да знаш каква је сласт чинити добра другоме, како је слатко живети за другог! Човек не осећа увреде назадовољеног славољубља ни муке од немања средстава. Задовољан је са оним што ради, са оним што може. Он пред собом види јасно плодове свога дела и ужива што је његов живот неузалудан.</p>
<p n="SRP191001275">- Али, то је живот ситних људи, - одговори други човек. - Њиме би се исцелиле ситне ране човечанства, а угушили сви велики плодови ове огорчене утакмице у животу. Велика дела измичу се ситним обзирима. За велике махове треба и велике слободе. Косач не жали за булком коју покоси. Ти ниси за ситан живот...</p>
<p n="SRP191001276">- Али, ти ниси ни за свирепство без кога се не може у великом свету.</p>
<p n="SRP191001277">Тада се зачу и трећи човек, онај човек који је Милоша обузимао целог кад би се домашио пера и стихова.</p>
<p n="SRP191001278">- Ова мучна загонетка коју ти живот поставља, - рече му он, - јесте вечита драма у којој се крши људски род. Ти си толико тражио један велики предмет. Ето ти га, па ради.</p>
<p n="SRP191001279">Млади песник се обрадова овој мисли, али се она оба гласа насмејаше подругљиво.</p>
<p n="SRP191001280">- Речи су воденица без брашна. Зар писати кад треба радити?</p>
<p n="SRP191001281">Милош обори главу.</p>
<p n="SRP191001282">Пред његове очи се појави кисео осмех његовог брата. Тај осмех паде на Зоркина писма. Сва три она човека су ћутала. Али, Милош осети у дну срца да се решење загонетке налази у то неколико редова, написаних Зоркиним читким рукописом:</p>
<p n="SRP191001283">"На теби је сад да покажеш колико ме волиш; ти ћеш ме разумети и дати ми сву своју наклоност."</p>
<p n="SRP191001284">Кремић уздахну.</p>
<p n="SRP191001285">Зашто овај уздах у моменту кад се човек решава на добро дело? Је ли он био уздах задовољства или уздах за откуп доброте?</p>
<p n="SRP191001286">Доле, далеко испод Милоша, белила се два димњака и осмехивали се прозори, обојени избледелом плавом бојом.</p>
<p n="SRP191001287">Млади човек се сети старе жене, која је дала целу себе за ту кућу и њених речи.</p>
<p n="SRP191001288">- Да, треба трпети! - понови он њене речи и уздахну још једанпут.</p>
<p n="SRP191001289">Али, овај уздах није више био нејасан. Он је долазио из дубине са које је био спао тежак терет неодлучности.</p>
<p n="SRP191001290">"Крагујевац, 2. јула.</p>
<p n="SRP191001291">Драга Зорка, тек што сам се скинуо са воза, осећам потребу да се с тобом поразговарам, бар овако преко ове карте. Јутро је. Тек четири сата. Преко пута мене на пијаци се скупљају надничари с мотикама на рамену. Време је дивно за путовање. Све је тако весело око мене, а ја сам сам и тужан. Сад жалим што сам се кренуо на пут. Овде се нећу задржавати. Чекам пошту па да се одмах кренем. Како си ти? Не буди невесела, моје злато. Ја ти шаљем хиљаду слатких пољубаца, и волим те више него икад, ако је то могућно. М.</p>
<p n="SRP191001292">Пожега, 3. јула.</p>
<p n="SRP191001293">Мила моја мала, поздрављам те на уласку у мој округ. Већ миришу клеке однекуд. Само још три сата, па ћу бити у Ужицу. Моја мајка ће се обрадовати много. Преда мном се већ оцртавају ужичке планине, суморне и фамилијарне. Путовао сам удобно, јер није било много путника. До виђења прексутра. Сутра треба да се одморим. ја те волим и грлим нежно. Увек твој</p>
<p n="SRP191001294">Милош."</p>
<p n="SRP191001295">Ужице, 5. јула, уторак после подне, 1 сат и четврт.</p>
<p n="SRP191001296">Моја драга Зоро, добар дан.</p>
<p n="SRP191001297">Одморио сам се, прошетао по вароши, прочитао твоје драго писмо, које је јутрос дошло, и мислио на тебе. У тим мислима ево дошао сам у своју собу, да ти пишем и да те развеселим. Твоје писмо ме је јако обрадовало; прочитао сам га неколико пута, и још толико пута пољубио твоју малу фотографију.</p>
<p n="SRP191001298">Моји су врло добри; мајка је вечито око мене; старији брат је престао да се потсмева мојим песмама; деца не иду у школу, те су по вас дан у пољу. Мала Добринка већ почиње да помаже мајци. Уме да плете чарапе и треби боранију. Да знаш како је смешна кад припаше мајчину кецељу, уозбиљи се и почне да ради. Прави је мајмун. Ја је непрестано дирам.</p>
<p n="SRP191001299">Ужице ми се допада више него што сам то очекивао. Улице су чисте и праве. Нема палата као у Београду, али ни оних чатрља које се подижу поред тих палата. Куће су просте; ипак нису турске као што ти мислиш. Томе је узрок пожар који је пре четрдесет година уништио главни део вароши. Тада је Ужице још радило са Босном, те се одмах подигло из пепела. Још само понеки ћепенак, на којем самарџије куцају у самарице, опомиње ме да је Ужице било некад турско. Али сад, не дај Боже да се деси нешто тако, моја варош би остала црно згариште, а ово мало мештана што се још овде задржало разишло би се по свијету куд су отишли и други њихови рођаци и пријатељи.</p>
<p n="SRP191001300">Некада је ова гомила мирних кућа била наша прва варош после Београда. Ја се још сећам песме којом је мајка успављивала децу:</p>
<p n="SRP191001301">Старији Ужичани се сећају са слашћу тога доба. Турци у Ужицу били су родом одатле, богати, мирни, питоми и у дослуку с хришћанима. Нарочито се њихове жене пазиле. Моја баба-Манда дружила се само са булама и с њима пила ракију из ибрика. Турски утицај се одржао још у говору и карактеру. Језик, који је иначе чист као суза, пун је турских речи. Старији Ужичани су код куће још у многоме као Турци: жене их дворе, једу прстима, и воле да се размећу. Има и сад примера да који стари мераклија легне жени у крило, и док му она шушка по глави, он спава. Није ретко да који газда шета изјутра по дворишту у спаваћем оделу, док кирајџике, које нису из места, кикоћу се и пружају прстом на њега. Воле титуле. Кад је један мој земљак добио за владиног посланика, недељу дана је стајао пред огледалом, лупао се по прсима и понављао: "Матковићу, краљев посланиче!" Жене ретко кад излазе саме на улицу, а кад изиђу, строго пазе да коме мушкарцу не пресеку пут.</p>
<p n="SRP191001302">Не знам да ли те ово занима, али је мени све то тако близу и пријатељски, да ми је мило да ти причам о томе. Ја бих био потпуно срећан да си ти још овде. Али, ти си тако далеко... далеко иза Сарића Осоја, где шум бреза ожалошћава зелену вегетацију клека и купина. Па ипак, ти си близу, ти ме чујеш.</p>
<p n="SRP191001303">Хтео бих још да ти пишем, али је и ово много за једно писмо. У мислима, ја узимам твоју главу обожавану у своје руке, и ја је стежем на уздрхтало срце. Ја љубим твоје трепавице, влажне од суза; драга душо, не буди тужна; буди весела онако као што си кад сам ја поред тебе. Да знаш како си мила кад си весела! Буди радосна, моја драгано, јер је наша љубав велика. Зоро врло вољена, моје срце ме боли, врло боли, ја осећам у грудима једну дубоку рану. То је рана од нашега растанка. Она ме боли, али то је сладак бол, јер долази од наше љубави. Шаљем ти најслађе пољупце и своје најнежније мисли. Твој</p>
<p n="SRP191001304">Мико."</p>
<p n="SRP191001305">Ужице, 8. јула.</p>
<p n="SRP191001306">Хвала ти на карти коју си ми послала, моја драга пријатељице. Колико смо пута прошли заједно том улицом!... Ах, како је тешко бити без тих шетњи. Кад гледам ту слику и мислим на Београд, чини ми се да је то нека друга земља, неки други свет, срећнији од нас у овој малој паланци, где трава расте по сокацима. Надам се да ћеш ми скоро писати опширно. Прими сву моју нежност и миловање. Твој Милош.</p>
<p n="SRP191001307">P. S. Надам се да госпа Селена није озбиљно болесна. Не брини се. То ће проћи. Пиши ми. Још један поздрав и пољубац. М."</p>
<p n="SRP191001308">Ужице, 10. јула.</p>
<p n="SRP191001309">Твоје кратко писмо јако ме је забринуло. Сирота госпа Селена, како тако да назебе! Била је увек здрава. Шта јој би наједанпут да падне у постељу? Али, не треба очајавати. Све ће то проћи за дан два. То је само некакав јачи назеб. Надам се да ћеш ми скоро јавити да је све добро. И ти ћеш бити весела, је ли, Зоро? Негуј своју мајку, али чувај и саму себе, да се много не умориш, па да се и ти не оболестиш, далеко то било од нас - како то каже моја мајка! Молим те, извештавај ме што чешће о стању болести и не плаши се. Веома те воли твој Мико. "</p>
<p n="SRP191001310">Ужице, 11. јула.</p>
<p n="SRP191001311">Твоје писмо ме је запрепастило. Узимам највеће учешће у твом огромном болу. Како се све мења, како планови пропадају, све пролази, и јуче не наличи на данас. Чувај своје здравље, које ми је најскупље на земљи. Сви моји те поздрављају и учествују у твојој жалости. Буди храбра и воли ме. Сутра писмом опширно. Твој М. "</p>
<p n="SRP191001312">"Субота, 17. јула, после подне.</p>
<p n="SRP191001313">Мила моја Зоро, данас је пазарни дан, те је цела варош оживела. Има ваздан ствари да се види, али ја више волим да се овако заклоним у своју собу и да ти пишем. Пишући чини ми се да сам заједно с тобом, тамо иза оних сунцокрета, да ме милује твој заљубљен поглед, и да сам окружен твојим пријатељским бригама. У мислима ја се теби приближавам и љубим ти твоје обрве, танке и црне као крила у ластавице. Ја се огледам на твојим очима, мирним као воде у хладу врба мог завичаја; и ја те волим целом ватром мога врелог срца и свом поезијом моје душе, која трепти за тобом као ваздух изнад усијаног крша, што се бели преда мном.</p>
<p n="SRP191001314">Нема ничег довољно јаког у свету да уништи моју љубав, ни да је смањи. Ја те волим и бићу срећан као што сам досад био; па и ако ме срећа остави једног дана, ја ћу те волети исто оволико, па и више ако је могућно. Ја верујем у тебе као пустињак који верује у свог бога; ја и знам да ме ти волиш, јер си ми дала све што може једна жена дати љубљеном човеку. Али, мени то још није довољно, ја сам незахвалан, ја не знам границе мојим осећањима, јер ја те волим безгранично, а ти си тако далеко од мене. Све друго је тако мало, и завичај и породица, и живот и смрт. И због тога што си далеко од мене, ја жалим и оплакујем срећу која је прошла, дане, шетње и тренутке кад си била мом срцу најближа.</p>
<p n="SRP191001315">Опрости ми што те буним у твоме култу мртвих; извини ме што не видим твоју црнину, јер је моја љубав бацила вео на све друго што ниси ти. Да, ја те више никад не могу заборавити и тешко ми је кад те знам далеко од себе. Наслони твоју главу, моје јање ожалошћено, на моје груди увек широке за тебе и тако уске за остали свет, о, свете мојих мисли, о, моја лепа Дорћолко, коју волим више него своју мајку, више него гроб свога оца, више него браћу и сестре, више но и моје песме, о, песмо моје младости.</p>
<p n="SRP191001316">Поштуј и чувај моју љубав, воли моје осећаје према теби који испуњују све моје срце. Да ти можеш замислити како сам ја украсио твоју слику у моме срцу, како ја брижљиво чувам спомене наших дана и ноћи, проведених заједно, како ја поштујем, као свети путир, најмању стварчицу из нашег заједничког живота, ти би се поносила сама собом и нашом љубављу, лепом и великом, какву свет још не познаје.</p>
<p n="SRP191001317">Ја пролазим кроз свој завичај као странац, ја посматрам ова брда, људе и ствари, некад тако дубоко везане за мене, само да бих ти могао писати о њима. Моја душа остала је у Београду, моје биће је расуто по обалама Дунава и Саве, у некалдрмисаној Банатској улици, тамо "где је био жандарм", по Јалији, Булбулдеру, по бедемима београдске тврђаве, по твојој соби, око тебе, по твојим очима и твоме пријатељском недру.</p>
<p n="SRP191001318">Заборави своју црнину ћерке мислећи на мене, као што сам ја заборавио све што ниси ти; воли ме као што те ја волим, поштуј нашу љубав као што је ја поштујем, залиј њено цвеће својим сузама као што га ја заливам сваког јутра и вечера, те цвета бујно и крваво, о, цвете мога живота, о, душо моје душе.</p>
<p n="SRP191001319">Ја те волим толико да се бојим да ти ниси способна да ме довољно волиш. Ох, не! То није истина. Ти ме волиш... ја знам како ме ти волиш.</p>
<p n="SRP191001320">Нећу више ни о чему другом да ти пишем. Нека ово писмо говори само о мојој љубави. Пиши ми много. Загрли ме и затишкај ову рану коју је отворио наш растанак, пољуби моје чело које гори као у грозници, и моје усне тако суве. Не мисли да је наша љубав против црнине; не презири је, јер ћеш презрети оно што је најбоље у нама. Наша љубав јесте награда за смрт, она је цена нашега живота, па је једина лепа ствар нама дата у овом свету тако хладном и рђавом. Воли ме, дакле, још више ти, тако обучена у црне хаљине; не стежи срце које куца за мном чак и кад га покрива црни креп, и украси нашу љубав твојом тугом, росним цвећем које се рађа у болу. Твој Милош.</p>
<p n="SRP191001321">"Ужице, 24. јула.</p>
<p n="SRP191001322">Јуче сам примио твоје добро писмо, драга душо, и тек сам те јуче разумео како треба. Опрости ми што не могах задржати бујицу моје љубави, те наруших твоју црнину. Данас те волим исто толико, али сам много присебнији.</p>
<p n="SRP191001323">Ти ћеш се зачудити кад ти кажем да сам јуче тражио од мајке благослов за наш брак. Она се обрадовала и пристала одмах. Док ја ово пишем, у моју собу допиру гласови наших сусетки. То моја мајка даје част за нашу веридбу. Мој брат старији се зачудио, али се није противио. Они ће ти сви писати сутра.</p>
<p n="SRP191001324">Ја остајем овде до половине августа. Тада треба да ме војна комисија прегледа и последњи пут. Изгледа ми да отуд нећемо имати никаквих сметњи. Чим се то сврши, ја ћу доћи у Београд и потражити какво место у државној служби. Дакле, до скорог виђења, драга женице. Ти си већ пред Богом моја жена, а тада ћеш бити и пред људима. Ти си ме умела увек разумети. Твоја љубав је била моћна и победила је све препреке. Отсад се све мења. Између нас нема ништа што нас раставља. Само нас смрт може раставити. Ах, ја те толико волим да ми се чини да ни смрт није довољно јака да нас растави.</p>
<p n="SRP191001325">Ми ћемо се поново састати, је ли?... Остати увек једно поред другог и делити добро и зло наше судбине. Кроз отворен прозор ја видим плаво небо тако ведро и весело, и мени се чини да ће наша судбина отсад бити тако ведра и насмејана. Ја тражим од тебе само љубав. Не мисли да је то мало. Дајући ми сву твоју наклоност, ти се цела предајеш мени. Моја воља биће твоја, моју срећу, моју несрећу ти ћеш подносити са мном. Знај да мој живот неће бити весео увек, али твој задатак биће да га развеселиш.</p>
<p n="SRP191001326">Здраво сам што и теби желим. Овамо нема великих новости. Да, рећи ћу ти, почео сам да мислим о једној драми. Материјал ми даје наша љубав. У њој сам запазио неколико важних момената, који се, повезани једном идејом, фатално привлаче у једну целину. Покушаћу да почнем. Ствар је врло тешка. Треба доста рутине, занатства, добрих детаља и сигурног стила. Али, шта ме стаје да покушам!</p>
<p n="SRP191001327">Извини што морам да прекинем ово писмо. Комшинке ме непрестано зову да им причам о теби. Ја те волим. Твој Милош".</p>
<p n="SRP191001328">Задовољство да се учини једно добро дело - које је Кремић осетио кад је својој драгани понудио своје име - није трајало дуго. Млади човек је још довољно волео себе самог да ова биљка једне више љубави ухвати корена у његовој души. Хиљаде разних ситница обичног живота, тако напуњеног себичношћу и бригом за што бољи комад хлеба, низале се пред њим и квариле му благе мисли љубави за ближњег. Милош је несвесно упоређивао шта су други радили у овим приликама, испадао особењак у својим очима и сумњао у будућност која га је чекала. Све је било против његовог решења: његове године, зарада, дужност да помогне старијем брату који је узео на се цео терет њихове куће, навике, па и сама природа.</p>
</sample>
<sample><p n="SRP191001050">Зорка је стајала опуштених руку, нешто пребледела и раширених очију, као да је хтела да нађе нешто, да се нечег сети. Она се још осмехивала.</p>
<p n="SRP191001051">Милош јој приђе.</p>
<p n="SRP191001052">- Па, пиши ми... - поче Зорка, а глас јој задрхта.</p>
<p n="SRP191001053">Она хтеде још нешто рећи, али замуцну и ућута као да се није могла сетити шта треба да каже.</p>
<p n="SRP191001054">- Хоћу... немај бриге... чим стигнем кући.</p>
<p n="SRP191001055">Неко зајеца поред њих.</p>
<p n="SRP191001056">Они се осврнуше као да се то њих тиче.</p>
<p n="SRP191001057">Један постарији човек, по изгледу паланчанин, са дебелим златним ланцем на трбуху, био се попео на степенице вагона. Пред њим је стајао један млади пар и плакао.</p>
<p n="SRP191001058">- Што су ти деца! - благо их је тешио чича и сам савлађивао сузе које су му се већ сијале у подадулим плавим старачким очима.</p>
<p n="SRP191001059">Кад се Милош и Зорка погледаше, они опазише да се и њихове очи промениле, и да су биле, онако као у чиче, светле и влажне.</p>
<p n="SRP191001060">- Што су ти деца! - понављао је чича.</p>
<p n="SRP191001061">- Пиши ми много о твојима, о целој фамилији, о Борку и Николи и о малој Добринки. Ја бих тако хтела... - заусти Зорка, али немогаде даље него груну у плач.</p>
<p n="SRP191001062">Кремић је хтеде да утеши, али...</p>
<p n="SRP191001063">- Што су ти деца! - понављао је онај чича већ сад кроз плач.</p>
<p n="SRP191001064">Сарадник Препорода загрцну и сам, и заплака се.</p>
<p n="SRP191001065">Обоје су се трудили да се умире, али, уколико су се савлађивали, утолико су све више плакали.</p>
<p n="SRP191001066">- Похитај. Кремићу, ево већ и последњег звона! - рече му Драгутин, који се у тај мах нађе поред њега.</p>
<p n="SRP191001067">Милош се попе у вагон.</p>
<p n="SRP191001068">Онај чича, који је стајао на вратима, уклони се и замаче у коридор.</p>
<p n="SRP191001069">Зорка приђе своме драгану и гледаше га кроз сузе.</p>
<p n="SRP191001070">- Ми ћемо се опет видети, је ли, Милошу?</p>
<p n="SRP191001071">Око њих је била ноћ, мрачна и тиха. Кондуктер је затворио врата на вагонима. Ружичаст пламен фењера у његовој руци примицао се све ближе и расипао неку мирну и озбиљну светлост.</p>
<p n="SRP191001072">Милош се саже да пољуби Зорку. Кондуктер нареди:</p>
<p n="SRP191001073">- Извол'те у кола?</p>
<p n="SRP191001074">Неко у дну станице викну:</p>
<p n="SRP191001075">- Готово.</p>
<p n="SRP191001076">Кремић се пожури да отвори прозор.</p>
<p n="SRP191001077">Воз се крете.</p>
<p n="SRP191001078">Зорка потрча да још једном види свога драгана.</p>
<p n="SRP191001079">- Мико, Мико драги, чујеш ли ме, - крикну она. - Мој глас изговара твоје име.</p>
<p n="SRP191001080">Али, поред ње су већ пролазили прозори другог вагона, и воз одјури као да је пун странаца.</p>
<p n="SRP191001081">Кад отвори прозор, Милош спази, нејасно као у сну, једну циметасту женску хаљину како трчи за возом, па онда крај станице, мрак и више ништа.</p>
<p n="SRP191001082">Он оде у свој купе, посрћући, и пусти срцу на вољу да плаче колико хоће.</p>
<p n="SRP191001083">То није био више плач. То је био конвулзиван јецај који му је тресао цело тело.</p>
<p n="SRP191001084">- Хоћеш ли једну цигарету? - чу се један глас пред њим.</p>
<p n="SRP191001085">То је био онај чича.</p>
<p n="SRP191001086">- Ето, и ја сам их оставио!... Млади су. Луди су. А овај Београд је шарена гуја. Али шта ћеш! Послови...</p>
<p n="SRP191001087">Кад му је плач мало уминуо, Милош изађе у коридор. Воз је већ пролазио кроз Топчидер не заустављајући се. Млади човек је шетао с краја на крај вагона и несвесно загледао у понеки купе, из којега су допирали весели гласови.</p>
<p n="SRP191001088">Ноћ је била необично мрачна и дрхтава као љубавникова душа. Кроз њу је летео воз тако брзо да су варнице правиле усијане, испреплетане конце око прозора. Још даље у мраку видела се нека нејасна кугла светлости која је трчала заједно са возом.</p>
<p n="SRP191001089">Милош је гледао кроз ту ноћ, посматрао ове варнице и куглу светлости, загледао се у путнике, и ништа није видео. Његов свежи бол испуњавао је све. Његова мисао била је отупила за све. Тек с времена на време сети се оне циметасте хаљине која је трчала за возом и груди му затресе стари јецај.</p>
<p n="SRP191001090">Воз је јурио вратоломном брзином кроз мрак, лупао точковима, тресао гвожђарију и хуктао.</p>
<p n="SRP191001091">Уморан од свих утисака тога вечера, Кремић се посади у коридору на место које је одређено за кондуктера, и загледа се у ону нејасну лопту светлости што се видела кроз прозор и трчала заједно са возом. Он није разазнавао шта је то. Било му је пријатно да је тако посматра и да не зна одакле она долази. Његова глава се одмарала и завијала у маглу путничког полусна, где човек зна да не спава, али није сигуран да је будан.</p>
<p n="SRP191001092">Није знао колико је ово трајало, кад воз стаде. Свуда је владао апсолутан мир. Милош изиђе на врата да види због чега се воз зауставио.</p>
<p n="SRP191001093">То је била некаква станица. На песку пред њом светлуцала су два фењера. Даље од станице, преко нејасне ограде од дебелих греда и станичног бунара, виделе су се прве силуете кућа некакве паланке која је спавала спокојно и неосветљена. Тишина је владала свуда и падала на душу, тешка као несрећа.</p>
<p n="SRP191001094">Лак шушањ сукње и једва чујно притварање врата једва пробуди Милоша. Он отвори очи и зачуђено погледа око себе.</p>
<p n="SRP191001095">Изнад њега се белила таваница, скоро окречена. Неки нарочити ваздух, чист и плав, лелујао се тамо амо. Златно сунце продирало је кроз застрте прозоре и осветљавало једно парче зида. У углу, према постељи, стајала је икона светог Николе. Пред њом је висило скромно кандило од сребра с плавом чашицом за зејтин. Иза иконе вирила је кита лањског босиљка. Соба мирисала на тамјан и очишћене ствари. Доле, са улице, ћуло се неразумљиво погађање сељака и грађана. Разумевало се само да је то јужни говор.</p>
<p n="SRP191001096">Кремићу је то све било познато, мило, пријатељско, али далеко од њега и превучено неверицом и сном.</p>
<p n="SRP191001097">- Колико је сати?... Где сам ја ово. - питао се он буновно. - Ко је то био у соби? ... Или ја то само сањам?</p>
<p n="SRP191001098">Милош затвори очи поново.</p>
<p n="SRP191001099">Али, наједанпут му све би јасно. Лако као на крилима, из његових груди сама излете једна реч коју није био тако давно изговорио:</p>
<p n="SRP191001100">- Мајка!</p>
<p n="SRP191001101">У ходнику се зачу поново шум широке сукње. Врата се отворише, и у собу уђе његова мајка.</p>
<p n="SRP191001102">Кремић је био стигао кући око поноћи. Уморан од неспавања и пута на поштанским колима од Крагујевца до Ужица, он није добро видео ову старицу, унезверену од радости и среће. Сад ју је пак посматрао и уживао у једном благом осећању које му је обузимало душу.</p>
<p n="SRP191001103">Мајка је била у цицаној рекли са сивим и плавим пругама. Под црном сомотском крагном стајао је старински златан брош. Главу је била повезала простом повезачом од белог платна. Испод овога се делила њена ретка смеђа коса у две плетенице, остављајући између себе широку белу бразду. Време је било посуло по овој коси, некад тако бујној, прашину седих власи. По челу, још светлом и паметном, свирепо се скупљале боре. У устима јој недостајао један предњи зуб, и око усана се хватао горак грч старости. Али, у њеним свелим образима дубиле се још оне две старе слатке рупице које су издавале њен доброћудни осмејак. Њена снага била је још крепка, а очи, те очи тако благе и плаве, биле су пуне живота и неке дубоке доброте, као код свију жена које су рано остареле због много деце и домаћих брига.</p>
<p n="SRP191001104">Стара жена је гледала Милоша забринуто, плашљиво и пресрећно:</p>
<p n="SRP191001105">- Јој, нисам хтјела да те пробудим! - извињавала се мајка. - Још није вријеме ручку... Могао си још спавати, дијете. Дошла сам само да видим е да ти шта требам. Прилегни још мало. Уморан си, моје дијете.</p>
<p n="SRP191001106">Кремић ју је слушао и мислио.</p>
<p n="SRP191001107">- Како је остарела! Још коју годину па може свашта бити... И шта је она имала од живота?</p>
<p n="SRP191001108">Родила се овде, удале се у истом сокаку, никуд се није макла. Њен живот је био једна дуга поларна ноћ, пуна брига и дужности, а без иједног задовољства и права. Сваке године по једно рођење или смрт. Муж осоран, мрзовољан и тиранин. Кућа пуна деце. С радњом се пропало. Муж пао у постељу. Несрећа одбила пријатеље и укинула родбинске везе. Требало се борити сваки дан да деца имају шта јести. Кад се ручало, морало се бринути за вечеру. Огрлица, бунда, дијамантска грана, тепелук и све што је било њено и тако тесно везано за њену младост, отишло је у мучним тренуцима. Остао јој је само тај брош, тако познат, тако мио и поштован, као оно сребрно кандило, као икона светог Николе, закићена китом лањског босиљка. Па ипак, Милош ју није никад чуо да се вајка на Бога, да рокће против живота и судбине.</p>
<p n="SRP191001109">- Хоћеш ли да доручкујеш? Бојим се да не поквариш ручак. Спремила сам ђувече, а сад мијесим гибаницу... Знам да ти то волиш. Али кафу можеш попити. Јуче сам је пржила, мирише као измирна.</p>
<p n="SRP191001110">Милош ју је гледао занесено, и желео да јој рекне:</p>
<p n="SRP191001111">- Не, мајко; остави све; само ти остани овде и гледај ме тако тим твојим добрим очима. Да знаш како су оне благе, мајко, да знаш како ме то лечи. Како је слатко овако гледати те, овде испод ове таванице скоро окречене, овако пред изрибаним сребрним кандилом и старинском иконом светог Николе; овако кад је сунце тако златно и кад зид игра од његових вунастих пламенова. Ах, мајко, да знаш како је тешко бити далеко од тебе.</p>
<p n="SRP191001112">Али га она не би разумела, па би је било срам и жао, те Милош одговори:</p>
<p n="SRP191001113">- Добро. Нисам уморан. Ја ћу сад устати... Има ли хладне воде? ... Гле, тестија? Откад је нисам видео! У Београду нема тестија.</p>
<p n="SRP191001114">Кремић је устао и полако се облачио.</p>
<p n="SRP191001115">Чудан осећај му је обузимао душу. Та велика соба, како су је они звали, изгледала му је малена као кутија. Чист убрус, проткан свилом, који је нов извађен из сандука у његову почаст, чинио му се сувише рапав. Авлија, која му је била тако пространа кад се у њој играо клиса, изгледала му је сад тесна, а башта, у којој су се зелениле старе познате шљиве, чинила му се да се у њој човек не може да окреће. Па ипак, та велика соба, застрвена старинском поњавом, била му је баш мила што је тако мала; убрус му је пријао што је рапав; авлија и башта му се допадале баш због тога што су тесне. Изишао је у ходник и посматрао кроз напрсли прозор ове ствари, тако старинске, тако дубоко урезане у његову душу и живот. Онај чудан осећај, помешан од среће и жалости, кувао му се у грудима, обузимао га целог и разнежавао га дубоко, до срца, да је млади човек био готов на смех и на плач.</p>
<p n="SRP191001116">Тога јутра Кремић није био узео ништа више него кашичицу слатког од јагода, чашу свеже воде и шољицу црне кафе, али му је грознице нестало као руком однесене. Он је дубоко удисао чист ваздух, који је долазио са околних брда и мирисао на покошену ливаду. Слатко је пушио цигару за цигаром. Није хтео да смета мајци, која је спремала ручак, па је изишао у кафану.</p>
<p n="SRP191001117">Та се кафана звала некад код Два Багрена, али кад је у вароши уведено електрично осветљење, багрени су посечени, те су мештани прозвали ову кафану код Два Пања.</p>
<p n="SRP191001118">Свет је био заузет дневним пословима, те је било мало гостију: неколико пензионера, два три наставника из гимназије, један беспослен бакалин и два пропала трговца. Једни су играли домина, други су читали новине, а сви се разговарали о политици. Међу њима је седео и кафеџија, млад човек са сивим очима и ћелавим теменом.</p>
<p n="SRP191001119">Милош се осећао у неприлици пред тим старијим људима који су га познавали још као дечка у шлофроку, те се повукао у дно кафане и преко једних новина посматрао шта се ради. Али га људи брзо приметише и стадоше га да запиткују. Морао је одговарати те о овоме те о ономе, о новом зајму и својој служби, о наследнику престола и неком Ужичанину који је напрасно умро у Београду.</p>
<p n="SRP191001120">- Ама, шта ради мој Микић? - упита га један од она два пропала трговца, који је носио жут полуцилиндер и гладио два краја своје браде à la Ристић.</p>
<p n="SRP191001121">- Који Микић? - зачуди се Милош.</p>
<p n="SRP191001122">- Па мој Микић, шта се чудиш! Бога ми, њему добро упали. Жена му донела као ником његовом. Кажу, пуна му кућа као сат. Јес, јес... и ако је! Ђидија је то. Алал му моје ћајице. Судија је; зимус му нудили за претседника у Алексинцу, али он неће... Неће човек из Београда. А и куд ће... ваљда у Ужице, међу ове споменике.</p>
<p n="SRP191001123">Кремић је познавао овог старца по виђењу, али није знао његове синове. Ипак му би жао да каже како не познаје његовог Микића, те му рече да је здраво и да му је жена к'о грофица.</p>
<p n="SRP191001124">- Јес'... јес', кад иде истури се као стара Книћанка... све се тресе под њом.</p>
<p n="SRP191001125">После је разговор отишао на другу страну, на неки кулук, те је Милош могао мирно посматрати ове заспале паланачке физиономије. Било их је само неколико, а већ су претстављале цело Ужице.</p>
<p n="SRP191001126">Као у свима варошима које пропадају, живот у Ужицу је лако схватити. Он се цео садржи у четири речи: споменици, деца, боранија и прогнаници.</p>
<p n="SRP191001127">Споменици су та два пропала трговца и остали остаци старе гарде ужичких трговаца која изумире из године у годину. За Лијевљанима су отишли Јањићи, Каљевићи, Орловићи, Ускоковићи, Јевтовићи и многи други. Још се само држе двојица тројица, потпомогнути синовима. Туга обузима човека кад види ове споменике, са увек чистом и укрућеном кошуљом од шесетњака, увијеним брковима и намрштеним веђама, како полагано корачају, са бројаницама у рукама, од куће у кафану и из кафане кући. Тек да их жеља мине, они би заустављали сељака са врећом вуне, загледали робу и цењкали се са њим, иако нису намеравали да је купе. Тај бивши човек може имати да поједе и попије, може бити у свему задовољан, али је он већ свршио свој живот и жали за старим временом, кад се радило с Босном и кад је некако све другојачије било. Он је тада радио као галијаш, мучио се много више, али је живио од својих руку и био свој газда. И у тим дугим часовима старчевог, ником корисног живота, он претура по памети и осмехне се кад се сети како је тада било: оседла свога зеленка, припаше пун ћемер, задене за појас пиштољ, мекинтош метне у теркије, напуни бисаге пршутом и погачом, на уши натуче астраганску шубару, опкорачи коња, баци жени и деци нешто бакаруша за походњу, па онда заигра коња по калдрми све до Татинца, и тек ту, где се Ужице губи, завијено у плаву маглу праскозорја, распали из пиштоља и запева колико га грло доноси монотону ужичку песму:</p>
<p n="SRP191001128">- Нек се зна кад газда-Мјајло иде у Биоград.</p>
<p n="SRP191001129">А сад?</p>
<p n="SRP191001130">Они ће се тешко кад пожалити. Тек кад попију коју више ракију, протрљаће своје велике меснате носеве и прозборити као за себе:</p>
<p n="SRP191001131">- Ех, тако ти је то, мој ђевер-Лако, уз нешто ти долина!... Ми смо ти сад они споменици... оно камење на Марковици на којем пише: "Стани, путниче, и прочитај. Погибе храбар војник!..."</p>
<p n="SRP191001132">Ко зна шта би било од њих да им није било деце. Огорчени на трговину, која их је без њихове кривице избацила на улицу, очеви нису допуштали својој деци да се њој одаду. Све су их давали на школе. Синови ових људи мрка погледа и огрнутих капута учили су како је ко могао, и по свршеној школи школи трчали су у државну службу да се што пре дочепају бела хлеба и двадесетшестог. Отуд толико Ужичана по свима гранама државног рада, од одгајивача пастува па до министара; отуда и толика повика на њих. Многи од те деце, који су били први међу својим друговима и показивали сјајне способности за будућност, враћали су се својом вољом овамо у ову умрлу паланку, далеко од таласа живота и могућности да свој таленат претворе у вредност. Они су тако извршивали духовно самоубиство, одрицали се своје каријере, примали очеве дугове и родитељима заслађивали последње дане по цену своје младости.</p>
<p n="SRP191001133">Забачено, без икаквих савремених саобраћајних средстава, отсечено од својих природних путева, у брдовитом и сиромашном пределу, Ужице је осуђено на лагану али сигурну смрт. Они који нису имали деце или их ова нису могла спасти, исељавају се, да бар не таворе и црвене онде где их цео свет познаје. Цифра становништва опада стално, једно због великог морталитета, којем је опет узрок оскудица, а друго због овог расељавања. Да није овог последњег узрока, опадање се не би приметило, јер је ретка кућа без троје четворо деце, а има доста примера да појединци имају деветоро, десеторо, па и више деце. Ко нема порода, на њега се указује прстом и с потсмехом се назива огорео пањ.</p>
<p n="SRP191001134">Кремић је радознало гледао људе и ствари око себе. Све их је познавао. Он је дубоко осећао како се сам променио из основа, а све ово остало је исто и на своме месту као да га је јуче оставио. Једно тихо сажаљење обузимало му душу према тим окамењеним људским приликама и тако речитим стварима које су још ту стајале од његовог раног детињства.</p>
<p n="SRP191001135">Он пожеле да што више види од овога, свега овога што је био давно заборавио а што је ипак ту стајало и стрпљиво га чекало да се врати и понуди му своје старо пријатељство, те изиђе из кафане на пијацу, која је била пуна говеди.</p>
<p n="SRP191001136">Извоз стоке, џелеп, само је бледа слика некадање ужичке трговине. Пређашње болте, с највећом поделом рада, свеле су се на пиљарнице, где се може купити све почевши од пола кила пасуља до анзихтскарти. Ове радње држе нови људи, ужурбана лица, ситних очију и са шајкачом на глави, људи дошли са села, боранија како их стари трговци називају, нови људи који једу проју, вајкају се на велику порезу и купују од Управе Фондова имања старих газда.</p>
<p n="SRP191001137">С пијаце се Кремић упути у парк. Ово шеталиште се налази ван вароши, с друге стране Ђетиње, на једној падини дивљачног Забучја. Њега посећују ђаци и чиновници. Државне службенике сачињавају обично ужички синови. Ако има ко са друге стране, није дошао овамо својом вољом, већ по казни, те их Ужичани зову прогнаници. Ови прогнаници вичу прве године на сва уста да по живу главу неће остати у Ужицу, друге године стављају примедбу да би ово или оно могло боље бити, а треће: мешају се с мештанима на славама и свадбама, играју заједно домина и не мисле више да траже премештај.</p>
<p n="SRP191001138">Како дође у парк, Милош пође стазом која води на камену терасу у врх планине. Ова тераса му је била фамилијарна. Он је ту био како код своје куће. Ту је долазио још као дете, а после као младић, ту се спремао и за испите и писао прве песме.</p>
<p n="SRP191001139">Одатле се пружа диван изглед, који по својој романтици надмашава и изглед који се показује са савске терасе на Калимегдану. Висока брда, обрасла ситним или крупним зеленилом, проширена сивим стенама и засађена питомим пропланцима, долине, клисуре, урвине, поља, реке, њиве усред шуме, шљиваци, белина брезе у мркој растовој гори, пустиња, питомина, варош, растурено село, све то вешто измешано међу собом руком неког тајанственог уметника, даје чудну и живописну слику која се ретко другде може наћи.</p>
<p n="SRP191001140">Више Милоша уздизао се намрштени Грот, као каква горостасна средњевековна кула; на западу, према њему равњао се Бисктош; а према овоме чамио је, на једној усамљеној стени, разваљен ужички град, зачуђено гледао испод себе електричну централу и није разумевао зашто ће му ова воденица кад ниједног кириџиског коња нема пред њом.</p>
<p n="SRP191001141">Север образују питоми брежуљци, увек обасјани сунцем, Пора, Глуваћи и Бијели Гроб - старинско гробље, где је власт одавно забранила мештанима да на том тихом, округластом брегу уживају вечити сан под густим хладом старих ораха, вишања и дуња. Према Бијелом Гробу, на истоку, подиже се Крушчица, са остацима Карађорђевог шанца, који је надјачао столетне куле Алтоманићевог замка.</p>
<p n="SRP191001142">Ову котлину, тако ревносно ограђену живописним брдима и планинама, пресеца валовита Ђетиња. При сунцу, које је благо и умиљато, река се беласа у врху котлине, па се онда губи у гране непоткресиваних врба и јова, провлачи се брзо као змија, долази до парка, и ту прескаче једну брану и, сва запенушена, пробија кроз ждрело, па онда даље хита у равна поља Поморавља. Испод грања промиче један чун; из њега се чује тенор неког заљубљеног гимназисте:</p>
<p n="SRP191001143">На Ђетињи се виде неколика идилична моста од греда, међу којима се поносно издиже камени мост, старинска грађевина, коју је обновио некакав Турчин севапа ради. Тај мост везује главни део града, који се налази с леве стране реке, са другим делом, и својом поцрнелом силом и озбиљном орнаментиком увеличава романтику ове вароши.</p>
<p n="SRP191001144">Одатле Кремићу паде поглед на сам град, који је мирно лежао у котлини и готово је целу испуњавао. Сунчеви зраци су се играли са златним крстом на саборној цркви, њеним јединим украсом. Око цркве су се црвенили кровови варошких кућа, покривени ћерамидом. Ови скромни станови злопознатих Ужичана, где су се одиграле толике непознате грађанске трагедије, махом су двоспратне и практички сазидане. Међу њима се издиже, као каква орлушина, достојанствена зграда Кр. Срп. Реалке - како на њој пише златним словима. Ова кућа са својом симетријом, очитом солидношћу, озбиљним и пријатним стилом, може се мерити са најлепшим и највећим зградама у унутрашњости Србије, па и у Београду. Читав њен горњи спрат се издиже изнад осталих кућа и својом израђеношћу и страначком лепотом одудара чудновато од њих.</p>
<p n="SRP191001145">Лево од Реалке, иза зелене гомиле од шљива и ораха, у једној правој улици, која води на Стари Пијац, Милош спази два бела димњака. Срце му се испуни неком сузном нежношћу. То је његова кућа. Он је добро познавао та два бела димњака, покривена са по две поцрнеле цигле, познавао и оне испрскале ћерамиде по крову и три насмејана прозора, обојена избледелом плавом бојом.</p>
<p n="SRP191001146">Кремић је био готово срећан посматрајући ову белу кућицу у сунцу, ове зидове на којима се још није истрло име очеве фирме, настрешице од дасака, обојених фирнајзом, улупљени олук, плаве насмејане прозоре, на којима стоје завесе уздигнуте у виду звезде, плехану вртешку наврх крова и баџу.</p>
<p n="SRP191001147">Све ове мртве ствари, до јуче заборављене, изазивале су му најлепше спомене на његово детињство. Али, човек никад није срећан како би могао бити. И младом песнику склизну мисао, даље од те куће, даље и од тих познатих брда, и оде, брже него на крилима, тамо где се грле две велике воде, и пред њим пониче велика кућа у Банатској улици, њена гвоздена капија, узак ходник, наплочано влажно двориште, мрачне степенице, необојен дрвен трем који води у Зоркину собу, њену собу сасвим белу и најзад она... у хаљини циметасте боје, с пренераженим очима и како трчи да заустави воз.</p>
<p n="SRP191001148">Ах, како је у том тренутку Милош Кремић зажелео да је она поред њега, она, његова драгана, та мршава девојка с бледоликим лицем и очима црним као таласи Ђетиње. Он је хтео да јој покаже ову мирну паланку, ова живописна брда, своју кућу са три насмејана прозора, и да јој открије све те нежне осећаје који су му тада наваљивали на душу. Али...</p>
<p n="SRP191001149">И Милош, каогод Зорка једном у првим тренуцима њиховог познанства, уздахну:</p>
<p n="SRP191001150">- Зашто је старија од мене!</p>
<p n="SRP191001151">"3. јула, недеља после подне.</p>
<p n="SRP191001152">Мој драги Миле, моја радости, срећо моја и утехо, мој Еро врло вољени, ја те волим. - Ја ти шаљем моје најслађе и најдубље мисли, и желим да имам крила да полетим к теби за један тренутак и измамим један осмејак на твојим љубљеним уснама. Надам се да ће ово писмо радосно запалити твој поносан поглед, јер оно долази са три дана путовања од оне која је остала овде где нам се срећа смешила пуних пет месеци.</p>
<p n="SRP191001153">Јутрос сам добила карту. Хвала, драги. Мило ми је што ти се допада тамо. Ах, да знаш, моја радости, како те волим, како сам жељна тебе, али ипак, остани код својих све дотле док ти буде пријало, и врати ми се здрав и чио.</p>
<p n="SRP191001154">Знам да ниси весео и да ти је време дуго. Зато сам се одмах по ручку затворила у моју собу. Хоћу да ти пишем много, да имаш шта да читаш. Села сам на једну фотељицу - ти је знаш - она плава. Метнула сам једну књигу на колена. И тако ти пишем, мој Милошу. Мајка мисли да се одмарам, јер су овамо велике врућине.</p>
<p n="SRP191001155">Осећам се врло добро у овој фотељи где смо толико пута заједно седели, једно до другог. Све је мирно око мене, те сам у мислима сва с тобом.</p>
<p n="SRP191001156">Ја сам здраво и добро, што и теби желим.</p>
<p n="SRP191001157">Кад се изгубио онај неваљали воз који те је однео, ја сам се вратила кући с Ранковићем. Он је био добар, и тешио ме. Можеш мислити како сам плакала. Допратио ме је до саме куће. Мајка ме није грдила. Напротив, откако си отишао, она се помирила са мном и врло је љубазна.</p>
<p n="SRP191001158">Твоју слатку фотографију метнула сам више моје постеље. Шта ме се тиче ако је ко види. Успели су да нас одвоје телом, али духом никада. Ја увек могу видети твоје мило лице, које ми се смеши. Изјутра, кад се пробудим, оно је прво... а увече, оно је последње што видим.</p>
<p n="SRP191001159">Да знаш како је леп рам у који сам те урамила. Платила сам га осам динара. То ти кажем само да видиш како је скупоцен и леп... тај рам у којем је слика мога драгана. Јеси ли задовољан, драги, што сам те урамила у злато? Ти си тако леп ту; ја те гледам и шапућем ти: Драги и мили, мој мали Мико, Микице, ја хоћу да плачем мислећи на ово слатко име које ти сад не можеш чути из мојих уста. Ти ми се осмехујеш и гледаш ме с толико љубави. Ох, како те ја волим, Милошу драги, дај да ти дам један дуг, дуг и сладак пољубац. Сећаш ли га се још? Ах, како је тешко бити далеко од тебе.</p>
<p n="SRP191001160">Сад, драгане, већ је четири сата. Ја сам обећала мајци да изиђемо заједно у шетњу. Треба дакле да свршим ово писмо. Ранковић ће ми га однети у пошту, тако да још данас оде, јер поштар недељом после подне не купи писма по Дорћолу.</p>
<p n="SRP191001161">Ја те грлим целим својим срцем, и увек сам у мислима с тобом. Ја те стежем на моје груди и дајем ти један дуг пољубац, који ти осећаш... реци докле?...</p>
<p n="SRP191001162">Збогом, драгане, збогом! До виђења! Буди здрав и срећан! Милошу драги, не буди тужан, и напиши ми једно дугачко писмо. Оно ће утешити и тебе и мене.</p>
<p n="SRP191001163">Твоја за навек</p>
<p n="SRP191001164">Зорка."</p>
<p n="SRP191001165">Среда,6. јуна. Подне.</p>
<p n="SRP191001166">Драги Миле, само две три речи да ти се извиним што ти досад не писах. Моја мајка је болесна. Назебла је у недељу кад смо изишли у шетњу. Била је велика врућина. Ево већ три ноћи како не спавам. Вечерас ће остати поред ње једна жена из комшилука. Надам се да ће јој скоро боље бити. Сутра ћу ти писати опширно. Сад, извини. Ова је карта само да не бринеш ништа. Она ће доћи у петак изјутра. Надам се да ће те одобровољити за цео дан. Хиљаду пољубаца.</p>
<p n="SRP191001167">Зорка."</p>
<p n="SRP191001168">P.S. Спава ми се да једва отварам очи. Још један пољубац."</p>
<p n="SRP191001169">"Петак, 8. јуна. 11 часова пре подне.</p>
<p n="SRP191001170">Драги Милошу, моја мајка је озбиљно болесна. Лекар нема много наде, а ја нимало.</p>
<p n="SRP191001171">Ја сам као сломљена и не могу да пишем. Ја те волим из свег срца, али, драги, моје време и моја глава припада мојој мајци за овај тренутак. Знам да ћеш ме разумети. Молим те, не жалости се. То је морало доћи једанпут.</p>
<p n="SRP191001172">Мада ми нисмо увек били истог мишљења, а нарочито наше последње свађе, ипак, Миле, она је моја мајка и ја патим кад она пати. Срећом, она спава много.</p>
<p n="SRP191001173">Сутра ћу ти писати једном картом.</p>
<p n="SRP191001174">Могућно да ће јој сутра бити боље, али ја не верујем.</p>
<p n="SRP191001175">Ах, Миле драги, како бих ја желела да ме ти утешиш. Па опет, боље што ти ниси засад овде. Ја не бих сад, поред свега, могла бити с тобом.</p>
<p n="SRP191001176">Драги, пази на себе, мисли на мене, али не буди невесео, преклињем те. - Ја сам врло уморна. Ноћас сам нешто мало спавала, јер је једна комшинка бдила над мајком.</p>
<p n="SRP191001177">Она много бунца, јер је у ватри. Јадна мајка, шта ћу радити без ње. Ах, Мико, како ми је тешко.</p>
<p n="SRP191001178">Збогом, Милошу. До виђења! Ја те љубим из свег срца. Опрости ми што те сад запостављам. Теби увек искрена</p>
<p n="SRP191001179">Зорка"</p>
<p n="SRP191001180">"9. јула.</p>
<p n="SRP191001181">Милошу,</p>
<p n="SRP191001182">Моја мајка је умрла јутрос у 8 сати. Ја сам врло несрећна.</p>
<p n="SRP191001183">Зорка."</p>
<p n="SRP191001184">"13. јула. Увече.</p>
<p n="SRP191001185">Добро вече, Миле. Нисам болесна, не брини се. Наравно да сам врло тужна. Руке су ми пуне посла. Нарочито ми досађују посете и изјаве саучешћа. Досад нисам знала да имамо оволико познаника. Опрости ако на те не обраћам довољно пажње, али ја те не заборављам. Сутра ћу ти писати опширно. Твоја искрена</p>
<p n="SRP191001186">Зорка."</p>
<p n="SRP191001187">"14. јула.</p>
<p n="SRP191001188">Опрости ми, Милошу, што ти још опширно не писах. Почела сам писмо, али је немогућно завршити га. Ове посете и друге ствари стално ме прекидају. Са здрављем сам добро, али ми је срце жалосно. Милошу, пази на себе и мисли на мене. Сутра ћу ти писмо свршити. Оно ће бити дугачко. До виђења! Твоја</p>
<p n="SRP191001189">Зорка"</p>
<p n="SRP191001190">"Четвртак, после подне. 4 сата.</p>
<p n="SRP191001191">Мој драги Миле,</p>
<p n="SRP191001192">Извини ме што сам те толико оставила без новости и појединости.</p>
<p n="SRP191001193">Ја знам да си ти у мислима поред мене и да ме разумеш.</p>
<p n="SRP191001194">Ја сам провела поред моје мајке 30 година свога живота. Делила сам с њом њене бриге као и њена задовољства. Ми смо се увек слагали у главним стварима.</p>
<p n="SRP191001195">Она је била често пута уморна, слаба, али никад озбиљно болесна. Изненадно прошлог понедељника оста у постељи и рече ми да је назебла. Лекар, који је дошао после подне, виде да јој је срце слабо, те га то више забрину него назеб. Сутрадан, он ми рече да јој је срце боље, али да бронхит напредује. То ме јако забрину. У среду, мајка пропљува крв. Много је крви изгубила из левог плућног крила. То ју је јако ослабило, али и олакшало. Била је толико изнурена да није могла метнути кашику у уста. Ја сам била око ње и дан и ноћ, и неговала је као мало дете. То је велика утеха за мене.</p>
<p n="SRP191001196">У четвртак, доктор ми рече да ће пре 48 сати наступити промена, врло брза, и да не треба болесницу да остављам саму. Твоја газдарица ми је помогла те ноћи. Сутрадан, у петак, био је конзилијум. Лекари ми не оставише много наде, али ми један од њих рече да опасност не мора тако брзо наступити. Ја сам била тако уморна, и да не би мајка опазила како је озбиљно болесна, ја примих понуду једне Јеврејке из комшилука да проведе ноћ поред ње. У десет сати увече, ја оставих мајку и легох да се одморим. Спавала сам до седам сати изјутра. Пробудих се сва уплашена, јер сам преспавала целу ноћ не мрднувши сместа. Јеврејка ми рече да ми је мајци много боље, да спава и никако се не буди. Још ми рече да је нешто говорила, али у ватри, и да је рекла: "Ја знам да ме ти волиш, Зорка."</p>
<p n="SRP191001197">Кад се приближих њеној постељи, ја је зовнух. Али ми она не одговори ништа. Дисање јој је било као и раније, кратко али правилно. Хтедох јој дати медицину, али она не могаде да прогута, и, на мој ужас, не отвори очи. Ја се утеших да је то само слабост, и хтедох да јој поново пружим ту медицину што поткрепљује, али мајка не могаде поново ништа узети.</p>
<p n="SRP191001198">Ја разумех одмах да све иде на горе, вратих се у собу, те се брзо спремих. Око осам сати твоја газдарица, која ми се опет нађе на руци око мајке, позва ме. Мајка је дисала тешко. Ја видех да више нема спаса. Узех је за руку. Она јако уздахну два три пута, не будећи се. Затим, све би свршено.</p>
<p n="SRP191001199">Сутрадан, по подне.</p>
<p n="SRP191001200">Драги Миле, не могу да напишем две речи а да ме ко не прекине. Увек се понешто нађе.</p>
<p n="SRP191001201">Ја сам здраво, али сам жалосна и утучена. Драгутин ми се нашао на руци. Био је врло добар у овим тренуцима. Морам ти признати, Милошу, да је боље што ти ниси овде за ово време. Имала сам могућности да се објасним с мајком. Ми смо се поново сложиле, и она је отишла Богу на истину с уверењем да је ја волим. Њена смрт је била тако лепа, Милошу, не можеш замислити. Без муке и мирно, она је заспала занавек. Чак није могла ни наслутити озбиљност своје болести.</p>
<p n="SRP191001202">У свој својој жалости, ја сам ипак мирна, јер ја знам, поред свега, све што сам радила у животу било је да усрећим и утешим своју мајку. Ако смо се понекад посвађале, то је она радила само за моје добро, јер се она плашила да ми се што рђаво не деси. Остало је све заборављено. Остаје ми само дубока туга што знам да сам занавек одвојена од ње. Драга мајко, ја ћу те волети увек.</p>
<p n="SRP191001203">Не буди љубоморан, Миле, на мој бол, разуми ме и опрости што ми је у мом срцу вечити растанак с мојом мајком тежи него жалост што смо се нас двоје растали. Ја осећам како ми се срце кида и ја сам се цела предала своме болу. Остави времену ову отворену рану. Разуми ме ако те запостављам и ако моја писма нису више љубазна. Ипак, ти ниси мање мој најбољи пријатељ у овоме свету. У моме сломљеном срцу има сада места само за пријатеље. Ти си мој пријатељ, Милошу, мој драги Милошу. Опрости ми што ти више не шаљем пољупце. Ја сам искрена, ја ти их сад не бих могла дати. Разуми ме, Мико.</p>
<p n="SRP191001204">Треба да прекинем писмо. Пиши ми, много и често. На теби је сад да покажеш колико ме волиш. И ако ме волиш, ти ћеш ме разумети и дати ми сву твоју наклоност, остављајући на страну оно што је у љубави материјално. Оно ме сад вређа.</p>
<p n="SRP191001205">Миле, твоје очи за тренутак да пољубим. Погледај ме. Ти си ме разумео.</p>
<p n="SRP191001206">До виђења, Милошу. Уживај код своје куће, али буди паметан, јер је моја црнина донекле и твоја. Не брини се за мене. Све ће бити боље. Пази на своје здравље, узимај оно што сам ти препоручила, и не буди жалостан. Ја ти стежем руку и наслањам своју уморну главу на твоје раме. За те увек нежна и искрена</p>
<p n="SRP191001207">Зорка."</p>
<p n="SRP191001208">Београд, 21. јула.</p>
<p n="SRP191001209">Драги Милошу, не мисли што ти ја не пишем тако често да те заборављам или да те волим мање. Не мисли тако, мој пријатељу.</p>
<p n="SRP191001210">Али, удар је био тако брз и суров за мене, и ја сам понекад тако уморна и очајна! И затим, све ове бриге, ово трчање тамо амо, и ова самоћа притискују ме, и ја патим, мој Миле.</p>
<p n="SRP191001211">Да знаш како је без мајке! Не, то није ништа одвојити се од ње за неко време, али овако знати да је никад нећу видети, да смо се растали занавек... Ох, како бих хтела да је она поред мене, да ми да храбрости, снаге кад ми то затреба! Ти ме тешиш... да, треба бити храбар. Против смрти не може се ништа.</p>
<p n="SRP191001212">За мене је велика утеха што је моја мајка отишла на онај свет помирена са мном и уверена да је ја волим. Мислим да сам ти писала како смо прве недеље по твом одласку изишле заједно у шетњу. Мада тужна због твог одласка, ја бејах готово срећна, јер мама беше весела и добре воље. Било је четири сата када смо изишле. Напољу је била велика врућина. Изишле смо до Калимегдана и узеле по један сладолед пред киоском. При повратку ударили смо преко Панчићевог парка. Мајка седе на једну клупу. Било јој је тешко. Рече ми да је назебла и да јој није добро. Дисала је доста тешко. Али, ја сам мислила да то долази од њене нервозе. Како је после било, ти већ знаш: сутрадан је остала у постељи. Али, ја сам тако срећна што сам с њом изишла овај последњи пут, јер је она волела увек да се шета са мном.</p>
<p n="SRP191001213">Када ми доктор рече да може свашта бити, у четвртак увече, ја не могадох зауставити сузе, и седећи поред ње ја бризнух у плач. Она је била већ у ватри, али кад ме виде како плачем, она се освести, метну ми руке око врата и рече ми како је срећна што је толико волим и да је треба добро да негујем, дајем јој лекове који поткрепљују, па ће брзо оздравити. Само, вели, треба да је добро пазим. Ја је запитах хоће ли заборавити све жалости које сам јој чинила. Она ми рече да никад ништа није имала против мене и да је срећна што ме види тако близу поред себе. Ја јој тада рекох:</p>
<p n="SRP191001214">- Да господин Кремић зна да си ти тако болесна, њему би било врло жао. Хоћеш ли му опростити ако те је што увредио?</p>
<p n="SRP191001215">Она ми одговори:</p>
<p n="SRP191001216">-Да, он је добар, он има добро срце, али ти нећеш бити срећна с њим.</p>
<p n="SRP191001217">То је било све. Више је нисам смела питати, бојећи се да не разуме како се плашим за њен живот.</p>
<p n="SRP191001218">Милошу, у несрећи, као и у срећи, човек је саможив. Да, и ја сам врло саможива, ја говорим само о себи и ономе што ме боли. Лакше ми буде кад ти се овако изјадам. Веруј ми, ја мислим на тебе без престанка, али ме спречавају ови послови којих има тушта и тма после оваквог случаја. Има ваздан формалности да посвршавам. Где се окренем, свако ми држи по један говор. Сита сам тих изјава сажаљења. Да знаш како ти намештени уздаси и лепо склопљене реченице падају тупо на ожалошћено срце. Затим има толико да шијем. Све хаљине треба променити.</p>
<p n="SRP191001219">Ранковић је био врло добар према мени. Он се спрема за испите и јуче ми рече да те много поздравим. За ово време био је често поред мене и трчао по вароши те за ово те за оно што ми је требало. Он је метнуо један велики венац природног цвећа на крст мојој мајци.</p>
<p n="SRP191001220">Пиши ми шта ти сад радиш. Пази на тај кашаљ, бар из љубави према мени. То није добар знак у ово доба године. Хвала ти на јутрошњој карти. Како бих ја хтела бити у тој тихој улици чију ми слику шаљеш. Ох, Милошу, да знаш како ми је понеки пут живот досадан, како бих желела да се једном и са мном сврши! Како се осећам усамљена. Ова велика кућа, па ови људи... Да знаш само како сам жедна једног пољупца, не љубавног већ пријатељског, пољупца који даје утехе и храбрости, пољупца наде.</p>
<p n="SRP191001221">Збогом, Милошу, твоја</p>
<p n="SRP191001222">Зорка."</p>
<p n="SRP191001223">У соби је било тихо.</p>
<p n="SRP191001224">Сунце је пробијало кроз жуте пруге на ланеним завесама и позлаћивало старински орахов орман у углу. Једна велика плава мува зујала је и лупала крилима по зидовима.</p>
<p n="SRP191001225">- Јест, ја сам то само сањао, - радосно уздахну Кремић.</p>
<p n="SRP191001226">Он склопи очи да поново заспи. Али су се капци отварали против његове воље, очи гледале укочено у окречен плафон, и срце лупало узбуђено.</p>
<p n="SRP191001227">- Шта је ово мени! Као да сам још деран. Шта сам ја то сањао? Богдан Васић је писао дневне вести на моме месту у Препороду и рукопис крио од мене. То је било све, али откуда ми овај страх?</p>
<p n="SRP191001228">Милошу није било пријатно мислити на свој сан и покуша поново заспати, али се само претурао по постељи, обузет мрачним унутрашњим мукама, које нас тако покаткад обузму изненадно и без икаквог нарочитог разлога.</p>
<p n="SRP191001229">- Да, да, Васић је писао дневне вести... на немачком језику. Затим су дошла некаква кола... фијакер; да ли је био фијакер? ... Не фијакер него она затворена болничка кола са белим крстом позади. На боку је седео уредник... Да, добро га се сећам, с томпусом у зубима, и... госпа Селена... је ли то баш била госпа Селена? ... Кукала је акцентујући по нишки. Из кола је висила једна мртва женска глава, пуна блата и речне травуљине. Али, то није била Зорка, - задрхта Милош и стаде се уверавати свима силама. - Јест, јест, то није била Зорка, знам добро... то је била мала радница из Официрске Задруге, она Анђа...</p>
<p n="SRP191001230">- Ти си будан? - упита га мајка која уђе у тај тренутак. - Још је рано; што не спаваш? ... Ево имаш једно писмо.</p>
<p n="SRP191001231">То је било Зоркино писмо од 21. текућег месеца.</p>
<p n="SRP191001232">- Кад хтједнеш устати, само ме викни. Ја сам доље у авлији. Имам нешто да проперем, - рече му мајка и дискретно се удаљи из собе.</p>
<p n="SRP191001233">Чим мајка изиђе, Милош грчевито дохвати писмо и стаде га отварати. Као у инат, хартија је била јака, те се измицала прстима, и писмо се није дало лако отворити. Да је то било писмо ма од кога другог, Кремић би зацело исцепао завој. Али, све што је долазило од Зорке он је поштовао као неки фетиш, као светињу. Ово писмо му се чинило као свети запис, који треба пажљиво чувати, те је млади човек савлађивао узбуђење и са једном врстом страхопоштовања отварао завој.</p>
<p n="SRP191001234">У писму није било ничега нарочитог. Зорка је била жалосна - што је природно, и молила га да је за тренутак поштеди од излива љубави и нежности. Милош прочита писмо пажљиво још по један пут. Да, Зорка се цела предавала своме болу, али је свака њена реч дисала љубављу за њим. И Кремић врати писмо у коферт, принесе папир уснама и пољуби ове читке редове, побожно као јеванђеље.</p>
<p n="SRP191001235">Зоркино писмо му разби нерасположење од рђавог сна. Милош се осети потпун, весео и чио. Пун овог унутрашњег задовољства, које није откривао ником, он се обуче упола и сиђе да потражи мајку.</p>
<p n="SRP191001236">- Је ли још шта дошло, мајко? - упита је он кад је нађе.</p>
<p n="SRP191001237">- Ништа! - одговори му она ужурбано. - Причекај ме мало. Сад ћу те ја посути. Вода је тазе... тек што сам је донијела са чесме. Само да оциједим ову Добринкину хаљиницу.</p>
<p n="SRP191001238">- Замисли дрскости!- одговори он увређено, сетивши се једне ствари. - И писао сам им још. А они ни да мрдну. Данас ми је требао да стигне или број или одговор. Та... најобичнија учтивост налаже да се сараднику шаље број када је у отсуству.</p>
<p n="SRP191001239">- Не љути се, Мико. Људи имају посла, - разумеде мајка на шта Милош мисли, и простре једну дечју хаљиницу од шареног цица на плот. - То не иде тако брзо. Можда ћеш сутра добити.</p>
<p n="SRP191001240">- Није мени, мајко, до читања Препорода. Кад све новине читам у кафани, могу и то. Али ме љути тај простаклук... то што ме занемарују, заборављају. Ја то нисам заслужио, веруј ми! ... Шта би тек радили да сам им тражио нешто више?</p>
<p n="SRP191001241">- Е, моје дијете. Шта ћеш... тако је то! Треба трпјети!</p>
<p n="SRP191001242">- Треба трпети, - понови у себи Милош, и хтеде доказати мајци да не треба трпети, да треба тражити своје право и отимати се, борити се за њега. Али, мајчине очи беху тако плаве и благе да он заћута и окрену разговор на другу страну.</p>
<p n="SRP191001243">Из куће је изишао, по обичају, право у кафану на кафу. Прочитао је све новине изузев Препорода, који је срицао један омален, пун пензионер, ниског чела и отворених уста као у телета. Већ Милош хтеде да изиђе, кад пензионер остави новине.</p>
<p n="SRP191001244">Са штапом под пазухом, Кремић узе Препорода само да га прегледа, јер од дугог чекања био је изгубио вољу да га чита. У дну Дневних Вести стајала је белешка:</p>
<p n="SRP191001245">Кремић ово није никако очекивао, те у први мах прими новост тако хладно као да се није тицала њега. Тек кад остави новине и махинално се упути низ Стару пијацу у парк, он осети како му се срце стеже и један физички бол притискује га у врху груди.</p>
<p n="SRP191001246">Он се сети како је скупо био платио ово место. Био је свршио гимназију и уписао се на правни факултет. Прилике су се биле измениле. На универзитету није било благодејања. Почетком године кондиције се нису могле наћи. Кући се није хтео обраћати. Живело се од старог кредита. Али је газдарица почела да гунђа, а ашчија да приговара. Непознат и потребит, Милош је обијао прагове свуда где се може шта наћи да се заради, али је на свима местима наилазио на слегање рамена. Нарочито је долазио у Министарство Унутрашњих Дела, где је неколико његових другова добило места за практиканта. Инспектор је био неки болећив чичица, коме су сва деца поумирала. Примао га је лепо, дивио се његовој одличној дипломи са испита зрелости, храбрио га да не очајава и обећавао му место за практиканта чим се које упразни. Једног дана умре неко од Милошевих другова. Кремић није био с њим ни најмање интиман, једва га је и познавао, али немајући друга посла, оде му на пратњу. Већ је спровод био дошао до Теразија, кад Милош дочу да је покојник био практикант у Министарству Унутрашњих Дела, те остави пратњу и мртвачка кола, па право у Министарство. "Господин-инспекторе, упразнило се једно место!" "Које?" "Тај и тај...сад га баш опојасмо". Инспектор га је погледао једним дугим, зачуђеним погледом, којим се посматрају Горкијеви типови, па се после насмејао. "Добро, поставићу те, али никоме не говори, јер ће их се пријавити још двадесет". И таман, после три дана, кад послужитељ изнесе потписан акт да је Кремић постављен, уђе у Министарство један угледан владин човек са својим синовцем, који је такође мислио на ово место. Али је било доцкан, министар је био потписао акт о постављењу, и Кремића свечано уведоше у собу за препис. Четири пунокрвна практиканта, који имају фикс-идеју да се организују и који залажу зимске капуте чим пукне први зрак пролећа, дочекаше га лепо и посадише на покојниково место. Дадоше му и његову држаљу; само му променише перо, тек да не буде његове судбине. У овој мемљивој соби, где су пет пера резигнирано шкрипала по читав дан, Милош је провео две године, бојећи се сваког првог у месецу да не буде истеран у интересу штедње. Ту је постао бесплатан сарадник Препорода за патриотизам и уметност. Колико је морао потрошити државне концепт-хартије пишући измишљене дописе из Сереза и оцене француских драма, посматраних са треће галерије, док се уредник није најзад одлучио да му одреди плату, узме га за сталног сарадника и извуче из преписа. На листу је радио ревносно као за себе самога. Препород је био још млад. Требало је запирати на све стране док лист не освоји публику. И сад, кад се број штампа у дванаест хиљада примерака, у чему има много Милошеве личне заслуге, Милош је свршио, Милош може ићи.</p>
<p n="SRP191001247">Кремић није жалио изгубљену плату од 150 динара месечно. Љутила га је само неправда што је тако отпуштен, цинички као покућар.</p>
<p n="SRP191001248">Дисао је дубоко и корачао оштро као човек који се спрема да се с неким бије.</p>
<p n="SRP191001249">Али, постепено, он покуша да разуме уредника. Овај човек, који је господарио јавним мнењем у Србији, посматрао је људе као послове. Све разумети значи све опростити. И љутина се претвори у широк бол који тишти, бол што је тако, бол што се ту не може ништа помоћи и изменити.</p>
<p n="SRP191001250">У тим мислима дошао је у парк. Дивље брдо, које је општина помало облагорођавала садећи по њему воћке и просецајући стазе, било је готово пусто. Тек овде онде сусрео би се понеки ђачић у везеним чарапама и црвеним опанцима, који се спрема за поновни испит. Шљиве су рудиле по младим шљивицима. Сагорела трава се белила. Однекуд је пиркао поветарац. У хладу од багренова шумила је једна планинска чесма. Пегаво опало лишће, још живо, лепршало се по путу. Тице су ћутећи скакале с гране на грану. Сунце више није пекло. И у бистром ваздуху се осећао први дан јесени, иако је још увелико било лето по календару.</p>
<p n="SRP191001251">Милош се поново обре на својој тераси од камена. Крај њега је била дугачка клупа, поцрнела од кише и времена. Али, он претпостави да се извали у суву сагорелу траву. Тако лежећи у трави, он је слушао шушкање лишћа и посматрао Ужице, чији су се једнолики кровови црвенили дубоко испод очију младог песника. На крају хоризонта примећивале се планине, још кршевитије, тешке и сиве као олово.</p>
<p n="SRP191001252">Он поново распозна два бела димњака и плаве прозоре своје куће. Али, сада му ова кућица није више изазивала лепе спомене из детињства. Мисли које су га сад обузимале биле су тешке и сиве, као те планине на крају хоризонта. Млади човек се осећао далеко од оне наивне среће коју је познао првог дана кад је по повратку из Београда посматрао са овог места ове димњаке и прозоре.</p>
<p n="SRP191001253">На ум су му долазили спомени које дотле није ником говорио. Сећао се мрачне фигуре свога оца. Сад је разумевао оне његове три дубоке боре које су му стајале између веђа и кад се смеје. Сети се невеселих слава, оскудних Божића и постова за време мрска. Сети се свог првог одласка у Београд, по ноћи и пешке.</p>
<p n="SRP191001254">Једна тица пролете поред њега.</p>
<p n="SRP191001255">- Кажу, - помисли Милош, - да, кад тићи излазе из гнезда, ако који не може летети, мајка га помаже својим крилима... Ко је мене помогао кад сам полетео у свет?</p>
<p n="SRP191001256">Тада Милошу падоше на ум рећи његовог старијег брата, полицијског писара, кад му је млади песник замерио што се не жени?</p>
<p n="SRP191001257">- Није брак што и песма, где је сва мука да се ум сликује са друм, - одговорио му је он. - Поред љубави има и дужности, поред драгане постоји породица. Ми смо сви били песници, али... Видећеш, после заноса долази доба кад је човеку потребно да заузме једно озбиљно место и да буде уважен.</p>
<p n="SRP191001258">Те речи су биле пропраћене једним киселим осмехом, који је говорио оно што уста нису хтела да кажу:</p>
<p n="SRP191001259">- Зар ти мислиш да под полициском блузом не сме куцати једно човечје срце? И ја сам волео и имао узвишених жеља. Зар ја не бих марио бити учен правник, начелник министарства, професор универзитета, финансиски експерта или конзул? Сви ми волимо ствари лепе и угодне. Али, требало је спасти кућу, требало је да онај старац, који сад спава у Доварју, не остане без крова над главом, требало је спасти ову децу. Теби је било лако... Имао си већ шеснаест година кад си кућу остављао.</p>
<p n="SRP191001260">Како је пак Кремић друкчије говорио Зорки о свему што се налази испод та два бела димњака. Он је био заборавио на мрачне дане кризе. Није се сећао жандарма и окружног инжињера, који су премеравали ту кућицу са три плава прозора, да је спреме за јавну лицитацију. У његовим причама није било ни сенке од драме; приче су биле идиле, где отац сече бадњак, мајка риба тепсије за медене колаче, снег се крави, потоци жуборе, и чује се песма попаца сребренастог звука.</p>
<p n="SRP191001261">Милош се маши у џеп, да нађе ма шта чим би се забавио и отерао ове црне мисли. Он нађе два последња Зоркина писма и стаде их читати поново.</p>
<p n="SRP191001262">Тек сад, рањен својим сопственим болом, Милош схвати сву ширину ране коју је смрт задала његовој драгани. Пре тога, он је из њених крика чуо једино тонове који су одисали само љубављу према њему. Он није поимао шта значи изгубити последњег сродника, изгубити мајку и остати сам у свету, без икога на кога се човек може отворено и с правом наслонити. Сад је пак тим јасније видео сву беду своје драгане и дубоко разумео како се ово срце, које је он толико волео, неутешно кида и крвари. То је један жив човек викао за помоћ:</p>
<p n="SRP191001263">"Ја сам здрава, али утучена. Ја осећам како ми се срце кида и ја сам се цела предала своме болу. Остави времену ову отворену рану. Разуми ме ако те запостављам и ако моја писма више нису љубавна. Ипак, ти ниси мање мој најбољи пријатељ. У мом сломљеном срцу има сад места само за пријатеље... На теби је да покажеш колико ме волиш; и ако ме волиш, ти ћеш ме разумети и дати ми сву твоју наклоност."</p>
<p n="SRP191001264">"Ох, Милошу, да знаш како ми је живот понеки пут досадан, како би желела да се једном и са мном сврши. Како се осећам усамљена. Да знаш само колико сам жедна једног пољупца, не љубавног већ пријатељског, пољупца који даје утехе и храбрости, пољупца наде."</p>
<p n="SRP191001265">Све је било тихо око њега. С часа на час ветар би благо покренуо лишће, и оно би зажуборило готово нечујно. Ужице је лежало поред Ђетиње мирно и умиљато. Сунце се примицало зениту и краљевском раскоши просипало сјајну срму својих зрака на овај извикани град. У тој сребрнастој светлости све је постајало јасније: црква у средини, велика зграда Реалке, артиљериски круг и просјачке кровињаре око Бијелог Гроба.</p>
<p n="SRP191001266">Слично томе, у овом тренутку, јака светлост сазнања је продирала у Милошеву душу и осветљавала му и најзабаченији кут.</p>
<p n="SRP191001267">- Ја сад тек видим шта сам радио, - мислио је он. - Ја сам радио као дете које пружа своју руку за све што угледа: своју играчку или месец.</p>
<p n="SRP191001268">До овог тренутка, он је веровао да је добро све што је желео, да је тачно све што је радио. Али, сад за први пут, кад се ова изненадна светлост просу по његовој души и осветли све, пред њим се живот појави као загонетка. Требало ју је решити да би се могло живети. Бити моћан значило је заборавити на друге, бити човек значило је заборавити на себе. Бити и једно и друго крило се у магли загонетке.</p>
<p n="SRP191001269">Млади човек подупре се на лактове и загледа се у плав ваздух који је треперио испод њега. Он осети да ће овај тренутак, проведен на каменитој тераси, имати одлучан утицај на његов живот.</p>
<p n="SRP191001270">- Шта да радим? - питао се он.</p>
<p n="SRP191001271">У једном човеку сакривено је више људи.</p>
<p n="SRP191001272">- Требало је остати овде, не ићи даље, живети онако како је твој отац живео, радовати се његовим жалостима, - говорио је један човек у Милошу. - Шта си ти сад? Оставио си оно што си имао, а шта си нашао тамо где си отишао?... Остао си дошљак, човек који иде с трбухом за крухом, човек који хоће да заузме туђе место, пас који отима комад меса из уста другог пса. И тамо је сиротиња као и овде. Земља је свуда једна. Само, ти си тамо туђ, непознат, без средстава и потпоре. Против тебе су сви, а ти си против свих. Требало је...</p>
<p n="SRP191001273">- Шта: требало је!...- чуо се други човек, рапавији и себичнији. - Што је учињено више се не да изменити. Зар се можеш вратити назад у овај замрли град, међу ове споменике, где људи не живе већ труну? Треба напред!</p>
<p n="SRP191001274">- Куда напред? - питао је први човек. - Окупи око себе оно што волиш, и живи за њега. Да знаш каква је сласт чинити добра другоме, како је слатко живети за другог! Човек не осећа увреде назадовољеног славољубља ни муке од немања средстава. Задовољан је са оним што ради, са оним што може. Он пред собом види јасно плодове свога дела и ужива што је његов живот неузалудан.</p>
<p n="SRP191001275">- Али, то је живот ситних људи, - одговори други човек. - Њиме би се исцелиле ситне ране човечанства, а угушили сви велики плодови ове огорчене утакмице у животу. Велика дела измичу се ситним обзирима. За велике махове треба и велике слободе. Косач не жали за булком коју покоси. Ти ниси за ситан живот...</p>
<p n="SRP191001276">- Али, ти ниси ни за свирепство без кога се не може у великом свету.</p>
<p n="SRP191001277">Тада се зачу и трећи човек, онај човек који је Милоша обузимао целог кад би се домашио пера и стихова.</p>
<p n="SRP191001278">- Ова мучна загонетка коју ти живот поставља, - рече му он, - јесте вечита драма у којој се крши људски род. Ти си толико тражио један велики предмет. Ето ти га, па ради.</p>
<p n="SRP191001279">Млади песник се обрадова овој мисли, али се она оба гласа насмејаше подругљиво.</p>
<p n="SRP191001280">- Речи су воденица без брашна. Зар писати кад треба радити?</p>
<p n="SRP191001281">Милош обори главу.</p>
<p n="SRP191001282">Пред његове очи се појави кисео осмех његовог брата. Тај осмех паде на Зоркина писма. Сва три она човека су ћутала. Али, Милош осети у дну срца да се решење загонетке налази у то неколико редова, написаних Зоркиним читким рукописом:</p>
<p n="SRP191001283">"На теби је сад да покажеш колико ме волиш; ти ћеш ме разумети и дати ми сву своју наклоност."</p>
<p n="SRP191001284">Кремић уздахну.</p>
<p n="SRP191001285">Зашто овај уздах у моменту кад се човек решава на добро дело? Је ли он био уздах задовољства или уздах за откуп доброте?</p>
<p n="SRP191001286">Доле, далеко испод Милоша, белила се два димњака и осмехивали се прозори, обојени избледелом плавом бојом.</p>
<p n="SRP191001287">Млади човек се сети старе жене, која је дала целу себе за ту кућу и њених речи.</p>
<p n="SRP191001288">- Да, треба трпети! - понови он њене речи и уздахну још једанпут.</p>
<p n="SRP191001289">Али, овај уздах није више био нејасан. Он је долазио из дубине са које је био спао тежак терет неодлучности.</p>
<p n="SRP191001290">"Крагујевац, 2. јула.</p>
<p n="SRP191001291">Драга Зорка, тек што сам се скинуо са воза, осећам потребу да се с тобом поразговарам, бар овако преко ове карте. Јутро је. Тек четири сата. Преко пута мене на пијаци се скупљају надничари с мотикама на рамену. Време је дивно за путовање. Све је тако весело око мене, а ја сам сам и тужан. Сад жалим што сам се кренуо на пут. Овде се нећу задржавати. Чекам пошту па да се одмах кренем. Како си ти? Не буди невесела, моје злато. Ја ти шаљем хиљаду слатких пољубаца, и волим те више него икад, ако је то могућно. М.</p>
<p n="SRP191001292">Пожега, 3. јула.</p>
<p n="SRP191001293">Мила моја мала, поздрављам те на уласку у мој округ. Већ миришу клеке однекуд. Само још три сата, па ћу бити у Ужицу. Моја мајка ће се обрадовати много. Преда мном се већ оцртавају ужичке планине, суморне и фамилијарне. Путовао сам удобно, јер није било много путника. До виђења прексутра. Сутра треба да се одморим. ја те волим и грлим нежно. Увек твој</p>
<p n="SRP191001294">Милош."</p>
<p n="SRP191001295">Ужице, 5. јула, уторак после подне, 1 сат и четврт.</p>
<p n="SRP191001296">Моја драга Зоро, добар дан.</p>
<p n="SRP191001297">Одморио сам се, прошетао по вароши, прочитао твоје драго писмо, које је јутрос дошло, и мислио на тебе. У тим мислима ево дошао сам у своју собу, да ти пишем и да те развеселим. Твоје писмо ме је јако обрадовало; прочитао сам га неколико пута, и још толико пута пољубио твоју малу фотографију.</p>
<p n="SRP191001298">Моји су врло добри; мајка је вечито око мене; старији брат је престао да се потсмева мојим песмама; деца не иду у школу, те су по вас дан у пољу. Мала Добринка већ почиње да помаже мајци. Уме да плете чарапе и треби боранију. Да знаш како је смешна кад припаше мајчину кецељу, уозбиљи се и почне да ради. Прави је мајмун. Ја је непрестано дирам.</p>
<p n="SRP191001299">Ужице ми се допада више него што сам то очекивао. Улице су чисте и праве. Нема палата као у Београду, али ни оних чатрља које се подижу поред тих палата. Куће су просте; ипак нису турске као што ти мислиш. Томе је узрок пожар који је пре четрдесет година уништио главни део вароши. Тада је Ужице још радило са Босном, те се одмах подигло из пепела. Још само понеки ћепенак, на којем самарџије куцају у самарице, опомиње ме да је Ужице било некад турско. Али сад, не дај Боже да се деси нешто тако, моја варош би остала црно згариште, а ово мало мештана што се још овде задржало разишло би се по свијету куд су отишли и други њихови рођаци и пријатељи.</p>
<p n="SRP191001300">Некада је ова гомила мирних кућа била наша прва варош после Београда. Ја се још сећам песме којом је мајка успављивала децу:</p>
<p n="SRP191001301">Старији Ужичани се сећају са слашћу тога доба. Турци у Ужицу били су родом одатле, богати, мирни, питоми и у дослуку с хришћанима. Нарочито се њихове жене пазиле. Моја баба-Манда дружила се само са булама и с њима пила ракију из ибрика. Турски утицај се одржао још у говору и карактеру. Језик, који је иначе чист као суза, пун је турских речи. Старији Ужичани су код куће још у многоме као Турци: жене их дворе, једу прстима, и воле да се размећу. Има и сад примера да који стари мераклија легне жени у крило, и док му она шушка по глави, он спава. Није ретко да који газда шета изјутра по дворишту у спаваћем оделу, док кирајџике, које нису из места, кикоћу се и пружају прстом на њега. Воле титуле. Кад је један мој земљак добио за владиног посланика, недељу дана је стајао пред огледалом, лупао се по прсима и понављао: "Матковићу, краљев посланиче!" Жене ретко кад излазе саме на улицу, а кад изиђу, строго пазе да коме мушкарцу не пресеку пут.</p>
<p n="SRP191001302">Не знам да ли те ово занима, али је мени све то тако близу и пријатељски, да ми је мило да ти причам о томе. Ја бих био потпуно срећан да си ти још овде. Али, ти си тако далеко... далеко иза Сарића Осоја, где шум бреза ожалошћава зелену вегетацију клека и купина. Па ипак, ти си близу, ти ме чујеш.</p>
<p n="SRP191001303">Хтео бих још да ти пишем, али је и ово много за једно писмо. У мислима, ја узимам твоју главу обожавану у своје руке, и ја је стежем на уздрхтало срце. Ја љубим твоје трепавице, влажне од суза; драга душо, не буди тужна; буди весела онако као што си кад сам ја поред тебе. Да знаш како си мила кад си весела! Буди радосна, моја драгано, јер је наша љубав велика. Зоро врло вољена, моје срце ме боли, врло боли, ја осећам у грудима једну дубоку рану. То је рана од нашега растанка. Она ме боли, али то је сладак бол, јер долази од наше љубави. Шаљем ти најслађе пољупце и своје најнежније мисли. Твој</p>
</sample></samples>