<?xml version="1.0" encoding="UTF-8"?>
<samples n="SRP18871">
<sample><p n="SRP188711618">И све се примирило.</p>
<p n="SRP188711619">Политичко пијанство — било па и прошло. И само је остао мамур. Али и он ће ишчезнути, и његово ће место заузети ведра присебност непомученога патриотизма. И она ће, по сад, бити хладна и мудра водиља свакоме послу народном!</p>
<p n="SRP188711620">Јесен је. Рана јесен. Први су дани месеца септембра. Како пролази време! Већ година дана прохуја! Она ми се учини трен. У срећи пролазе дани као сати, а месеци као дани!...</p>
<p n="SRP188711621">Вече је. Али то беше дивно вече! Тихо је, па благо је, па свеже је — као планински источник. Ваздух је, просто миром мирисао.</p>
<p n="SRP188711622">Ниси могао да га се сит надишеш. Сава и Дунаво, рекао бих, горијаху у неком чаролском огњу. А они густи зелени врбаци аде Циганлије, па онај дуги ред топола што онако дивно оперважавају топчидерске окосине — све је то треперило у бајној вечерњој румени; а озго, с Врачара, тек погледаш, прозори се чисто растапају у некој крвавој жеравици!</p>
<p n="SRP188711623">То беше одблесак пурпурнога неба на западу што га је мало пре оставио цар дана, хитећи да што пре избуди и онај свет што је тамо иза тихога атланског окејана. За тим се поче на земљу спуштати тијан, провидан, а овде онде треперав вео вечерњега сумрачја. У тај се мах, за два копља горе, па западноме хоризонту, заблиста једна звезда као алем камен у коси Венериној, а за тим се стаде, мало по мало, све у једну неразговетну целину стапати, док најпосле не дође на онај тајнени карар, кад човек и све види и ништа не види....</p>
<p n="SRP188711624">Вечери имају нечега што немају ни дани ни ноћи. Оне су супарнице зоре, а посестриме јутра. Зора нас буди, а јутро уводи у живот новога дана; али нас вече опомиње да размишљамо о себи, о свету — о ономе што је било у минулој и о ономе што ће бити у будућој вечности!...</p>
<p n="SRP188711625">Ја и моја Мара дуго смо се дивили овој величанственој раскоши творчевој. Она беше наслонила своју лепу главу на моје раме. Погледа ме оним великим плавим очима, па ће ме упитати:</p>
<p n="SRP188711626">— Ама, како ти нађе оно вече кућу докторову? То ми ниси још причао.</p>
<p n="SRP188711627">— Од куд ти сад то паде на ум да ме питаш, анђеле мој? упитам је и станем је миловати по оној свионој коси што је беше немарно просула по њеним гипким плећима.</p>
<p n="SRP188711628">Она ме пољуби. Ја јој погледам у очи. У њима беше један читав свет. И тај свет био је мој рај.</p>
<p n="SRP188711629">— Истина, кажи ми!... Ти у Б...., велиш, ниси до тада нигда долазио. Онда беше тамна ноћ. Црни облаци беху покрили небо. Јест; оно је одиста била страшна ноћ.</p>
<p n="SRP188711630">— Добро се опомињеш, чедо моје. Ала су то за ме миле успомене!... И ја се сећам — свега, свега.... Јест, ноћ је била тамна. Киша је пљуштала. Олуком је јурила вода. Ја излетим на сокак. Погледам горе, пусто — нигде се нико не чује. Погледам доле. Смотрих један осветљен прозор. Полетим тамо. То беше некаква двокатница. Горе доксат, доле к’о кафана. Фењер је издисао. Горе, на горњем боју, беше један прозор осветљен. На моју вику:</p>
<p n="SRP188711631">„Седи ли овде доктор?“ —</p>
<p n="SRP188711632">Оне светлости у соби неста. Чух кад се отворише једна врата, и одмах за тим сину светлост по ономе доксату.... То беше једна млада и лепа жена. Као да је сад гледам — у оној дугој белој хаљини. У руци је држала свећу. Сад би је могао познати. Оно чело, оне очи — па оно, као снег бело лице — све ми је то и сад пред очима!...</p>
<p n="SRP188711633">Мара ме погледа, а лагачка јој румен прелети преко лица.... Прва суревњивост! Па — и она ме је усрећавала.</p>
<p n="SRP188711634">— „Ко га тражите, господине? — упита ме, доста потресеним гласом.</p>
<p n="SRP188711635">— Лекара, госпођо.... Несрећа се погодила</p>
<p n="SRP188711636">— Коме?“ —</p>
<p n="SRP188711637">— Ђери Вула угоститеља.</p>
<p n="SRP188711638">— Мари?!“</p>
<p n="SRP188711639">Она се замисли. За тим ће ми рећи:</p>
<p n="SRP188711640">— Ласно га је наћи. Видите ли она два осветљена прозора? Погледајте горе!...</p>
<p n="SRP188711641">— Видим.</p>
<p n="SRP188711642">— Оно је среска канцеларија. Од ње, мало више уз брдо, трећа кућа. Има велику капију. Кућа је мало унета у авлију.... Одавде лево, уђите у прво сокаче. Оно ће вас одвести на једну раскрсницу; ту окрените десно, и онда ћете право на осветљене прозоре, а отлен, ласно вам је. Трећа кућа“....</p>
<p n="SRP188711643">— И, злато моје, ја нађох лекарев стан — као да сам сто пута његовој кући долазио. Наш славни кум!...</p>
<p n="SRP188711644">Мара ми паде око врата. Обасу ме пољупцима; измаче се мало, погледа ме, па ми притиште још један ватрен пољубац; али сад у уста.</p>
<p n="SRP188711645">— А знаш ли, злато моје, која је оно жена била? —</p>
<p n="SRP188711646">— Не знам.</p>
<p n="SRP188711647">— То је била Сара....</p>
<p n="SRP188711648">— Која Сара? —</p>
<p n="SRP188711649">— Она што си је сад у прошлу недељу одвео у град.... Да види.... несрећног Феђу.</p>
<p n="SRP188711650">- - - - - - - - - - - -</p>
<p n="SRP188711651">Другог једног дана, једно после подне, седимо опет ја и моја Мара. Сад смо се препирали. Она је доказивала да сам ја опасније лежао, а ја њој да је она. Никако се нисмо могли погодити, док ће она срдито лупити ногом:</p>
<p n="SRP188711652">— Шта ти знаш?!... Ја сам поред твоје постеље седела — док год ти није било боље....</p>
<p n="SRP188711653">Ја се застидех. Ја поред њене постеље нисам ни једну ноћ одседео. Она је имала право.</p>
<p n="SRP188711654">У тај мах заклапараше некаква кола у нашој авлији. Преко Мариног лица прну зрак радости. Она скочи. Ослушну мало, па ће покликнути:</p>
<p n="SRP188711655">— Ово је чика Јоле! Познајем ја лупу његових кола.</p>
<p n="SRP188711656">Полетимо обоје. Чиноша и Ђулаша прво опазисмо, па онда, наравно, и Јола. Мара му се обеси о врату, па га стаде цмакати....</p>
<p n="SRP188711657">— Е, е; доста, доста! удавићеш ме! и очи му се напунише суза.</p>
<p n="SRP188711658">— А шта ради моја мамица?</p>
<p n="SRP188711659">— Здрава је, весела је... Поздравила вас је.</p>
<p n="SRP188711660">— Остави то!.... Стани... Нека, ја ћу. Не умеш ти то! Шта се пачаш у оно што ти занат није?! окрете се он мени, кад пођох да испрежем коње....</p>
<p n="SRP188711661">— А мој татица? —</p>
<p n="SRP188711662">— И мој татица?... Није само твој! осечем се ја.</p>
<p n="SRP188711663">— Ваш татица суши шљиве, одговори нам Јоле.... Да видите, какве је сад начинио пушнице! Сад има дванаест леса више. Оне су лањске према овим — ништа....</p>
<p n="SRP188711664">И Јолово се чело од једном намршти, а преко лица му прође тужна сета.</p>
<p n="SRP188711665">— А знате ли ко је умр’о? —</p>
<p n="SRP188711666">Мара га погледа; погледа и у ме, као да ме је упитати хтела — знаш ли ти? —</p>
<p n="SRP188711667">— Наш добри отац Остоја. Сад баш у петак. У суботу смо га саранили.... Било му је на погребу пола среза.... Сиромах! Баш га оно уби. Проклете им душе!... Ама је и њих Бог убио.</p>
<p n="SRP188711668">Мара се окрете мени. Очи јој беху пуне суза. Она ми паде око врата, и поче јецати. И ја сам заплакао. — — — — -— — —</p>
<p n="SRP188711669">Јоле испреже коње. Одведе их у ар. Поскида пуно ствари с кола. Два ћупа пекмеза. Једно сандуче сувих шљива. Крупне као смокве! Једно ћупче млада кајмака; аковче старог суводолског вина; једну кутију колача и једну патишпању.... Што ти је своја мајка!...</p>
<p n="SRP188711670">— А знате ли кога сам опет довез’о?... упита ће Јоле, и кресну оним ђавољим оком.. Чик погодите!...</p>
<p n="SRP188711671">Ја се и Мара почесмо згледати — ко ће од нас двога пре погодити? Не можемо.</p>
<p n="SRP188711672">— Де, Бога ти, казуј, чико!... Да ниси....</p>
<p n="SRP188711673">— Знате кога?... Сару! Луда жена! Морао сам.... Она је опет добра. Сирота! Знате ли шта хоће?... Хоће да моли за Феђу — не би ли га помиловали.... Сутра ће опет да моли да га види. Она ми рече:</p>
<p n="SRP188711674">— „Јест; хоћу још једном да га онде видим. Нека зна! Тако се ја светим!</p>
<p n="SRP188711675">— А, лаже, бога ми. Она полуди за њим.... који?... Сутра да га пусте, ако се њих двоје не узму, у што хоћте?!.. Сирома Зега!.... Теци, теци, па ето! Оста му она механа недовршена.... Ама знаш ли с ким сам се отоич срео? упитаће ме од једном Јоле.</p>
<p n="SRP188711676">— С ким? —</p>
<p n="SRP188711677">— С капетан Нешом. Да га видиш, не би га познао. Од кад га турише у кондуктере, од онда лепо човек да излуди. И још му одредили да пролази кроз Б.... Да је сад оно време!... Ала би било звизге! Јест! — ама сад пис!... Доћи ће, рече ми, и до тебе. Хоће да те моли, да одеш до г. Г.... Само нека га ове муке курталише, нека га премести где било. Да си га слушао, како се правда. Лисац један! А знам га — како дише. Он ми се пожали:</p>
<p n="SRP188711678">— „Опадоше ме, брате, Јоле, па ето! Они и не знаду ко им је прави пријатељ. Ја не умем, брате, да лажем. Нисам научио. А данас видиш.... Без тога си проп’о!...“</p>
<p n="SRP188711679">— А лаже док зине: ономад сам га видео где ода с г. Ракарцем и ђаконом Млађом. Опкладио бих се да су рачунали, кад ће ови ваши љоснути....</p>
<p n="SRP188711680">— Бога ти, чико, шта ради сад јадна Злата? —</p>
<p n="SRP188711681">— Шта ради; не питај. Ономад јој се све продало?... Знаш ли, кога бих ја метнуо у кондуктере, да сам нешто у каквој било власти? упитаће ме од једном Јоле.</p>
<p n="SRP188711682">— Кога? —</p>
<p n="SRP188711683">— Мију, старатељског судију.</p>
<p n="SRP188711684">— Е, то не иде, мој Јоле.</p>
<p n="SRP188711685">— А што к’о не иде? — Утрапио бих ја њему трубу у шаке, па нека дува после! Он је, човече, сто пута гори од капетан Неше. Он је крив што данас сирота Злата капље над туђим коритом. Боже, да сад устане Павле Бошњак!... Море људи, озбиље, шта се ово ради у овој земљи?... Нити је вајде тећи ни не тећи. Тешко нејакој деци! Ако им ништа не оставиш, онда се пребијају од немила до недрага. Туђа мајка, туђа рука - ладни су као лед ледени!... А оставиш ли им коју скрамицу, онда је, чини ми се, још горе — по њих. Онда се над оном јадном заоставштином искупе којекакве изелице, као црни гавранови над каквом стрвином, и отлен се неће одмаћи док све оно не раскљуцају. Ето, Злату су просто продали. Бацише је ономе несрећнику, као кад ко баци јагње пред гладна вука.... Него јој је бар оно детешце — к’о златна јабука!... Бог нека јој га поживи!</p>
<p n="SRP188711686">— Па да јој ми помогнемо, што год што год, шапуће ми Мара и наслони своју лепу главу на моје груди.... И — ко да је не послуша?!..</p>
<p n="SRP188711687">Ја сам један срећан човек!...</p>
<p n="SRP188711688">Томо Брицо, још оне ноћи, пирнуо је некуд. Тражили су га на све стране. Али је оној зверци мучно било у траг ући. Кажу, да су га у Руми виђали у некаквом тамбурашком друштву. Добро удара у тамбуру. Још се карта. Али се, причали су ми, још занима једним послом: живо ради на томе, да се у Срему што више рашири назаренство. Он је нашао, да та вера стоји у складу с радикалским начелима. На Србију диже дрвље и камење, и обично јој прети — руским Козацима.</p>
<p n="SRP188711689">Жену и децу прихватила је Сара Зегина. А и право је било. Јеца јој се нашла у помоћи кад је оно Зега већ са свим пао у постељу. Она му је и очи склопила... Сад она држи кафану у капетан Васином конаку...</p>
<p n="SRP188711690">Зачудио сам се једнога дана кад добих једно писмо, покривено жиговима. Из Америке је, и то из Чикага. Отворим га. Српска слова, српске речи, српски дах:</p>
<p n="SRP188711691">„Ево ме с ове стране окејана. Око мене се искупили Далматинци, Ерцеговци, Бошњаци и друга браћа Срби. Не кољемо се као тамо. Ми смо готови да овде један за другог изгинемо. У нас само нема партија. Ми смо сви к’о браћа рођена. Наше мисли често одавде одлећу преко сињег мора, промилују и ижљубе та лепа брда српска, те реке српске, та цветна поља српска, те миле дубраве српске — ту драгу отаџбину Србинову!... А кад се пренемо, а ми у туђини, далеко далеко од свога завичаја! Онда нам буде тешко. Врло тешко.... То ви тамо не можете знати.</p>
<p n="SRP188711692">Сад једну молбу. Сви вамо имају своје заставе.... Ми смо ти само сиротани. Пошљи нам једну! Али знаш какву? — Душанову!... Да ми је да је видим, да се пред нама залепрша, не бих жалио одмах умрети... Учини то! Братско ти поздравље од брата Србина</p>
<p n="SRP188711693">Томе Брдарице.“</p>
<p n="SRP188711694">Јадно српско срце!... Где је прнуло, колика ли је мора пребродило да само своме идејалу одушке нађе!...</p>
<p n="SRP188711695">Има једна страшна бољка. Она своје порекло доводи од овоје сестре, која се зове куга људска. Заболи то — на здраво, колико кад би иглом уб’о. И тај се мали убод зарије доле чак до костију, па отуд стане, да штреца као из какве страховите дубине. Загледаш. Ништа. Нешто модро — колико овршак од чиоде, преко кога се превукло некакво зеленкасто влакно; али ту баш — као да су се стекли сви конци твога живота, и к’о да их неко усијаним шилом чупа и раскида. Страшно! Кога ова зла бољка снађе, тај не своди око на око — ни дању пи ноћу. Тој је бољци народ много имена дао, па је ово зло опет остало без правог имена свог. Једни га зову: „непоменуо се“; други би рекли: „онај слепи“; а зову га и: „онај црни“.</p>
<p n="SRP188711696">Ето, то је „црни пришт“.</p>
<p n="SRP188711697">Он се најрадије гнезди где год на прсту, а душа му је, да се под сам нокат завуче. Али ма где се ухватио, он око себе стане рити, Бог с нама био, као да је нешто живо. Од њега човеку нокти отпадају; а ако му је кост на путу, он и њу разрије и на поље избаци. Он врло често убија своју жртву; али и кад прође, он своју постељу оставља. Њу човек собом односи у гроб.</p>
<p n="SRP188711698">Од таке бољке боловао је и политички живот српскога народа. Догађаји који су у овој причи оцртани — само су поједини моменти изнети из злосрећне 1883 године. Ми њену ерупцију муком прелазимо....</p>
<p n="SRP188711699">Доста је да, с болом у души, уздахнемо:</p>
<p n="SRP188711700">„Поменуло се, а не повратило се!“</p>
</sample>
<sample><p n="SRP18871771">Митар је разумео. Он тури руку и — док би ударио длан о длан, извуче из чакшира оног јадника читав окрајак од некакве старе губерине... Сав онај свет прсну у смех.</p>
<p n="SRP18871772">— Зар мене нађе да забушиш, угурсузе — а? повика капетан Васо, па се и сам оде смејати. Сад Митре изнова! Оно му до сад не рачунај ни у што.</p>
<p n="SRP18871773">— Море, ја сам видео, да му онај јаук не иде баш са дна срца, приметиће онај што мало пре рече, да Митар има погану руку. — Да га сад видим. Лудак један!...</p>
<p n="SRP18871774">Тако је капетановао капетан Васо.</p>
<p n="SRP18871775">Од то доба прошло је много година. Ко се родио онда, када је капетан Васо умр’о, данас је већ матор човек, па се опет о њему и данас прича — као да је јуче умр’о. Али кад се овако поведе реч — шта је човек, онда ће се тек рећи:</p>
<p n="SRP18871776">„Па ето, она сила од човека, па му се данас ни гроб не зна.“</p>
<p n="SRP18871777">И одиста, неки тврде да је гроб капетан Васин онде негде одмах испод гроба Павла Бошњака, Златиног оца; а други не даду ни доћи, већ веле, да је горе чак иза „Суве Крушке“, а куд је то, а куд Бошњаков гроб!..</p>
<p n="SRP18871778">Но што се његов конак протурао — то нема више. Једном је догнао да постане чак и табана. Дуго су му се и дуго доле на доњем боју чинили турски ђонови.</p>
<p n="SRP18871779">Али кад оно уђе у наш свет онај ук, да од сваког кућерка начине механу по плану, онда се и капетан Васином конаку мало срећа осмеши. На њ прво и прво баци око Раде Ђеврек; а где се нагна да што купи Раде, ту се морао наћи и Спасоје Зрика. Зега је опет из прикрајка меркао, а план му је већ одавна био готов. Други су наваљивали на власт да час пре тој старој кућурини, која само што није пала, одреди продају, а Зега је мирно чекао онај час, кад звркне добош, а онда? — Слабо је ко могао с њим изаћи на крај.</p>
<p n="SRP18871780">И тај је дан дошао.</p>
<p n="SRP18871781">И пре и после подне викало се и викало;</p>
<p n="SRP18871782">„И да ли ко више, и нико више, и први и други пут!“</p>
<p n="SRP18871783">Цео је свет мислио да капетан Васин конак оде по што за што. Кад би пред само вече, кад ти се Зега распомами:</p>
<p n="SRP18871784">— И пара више!</p>
<p n="SRP18871785">— И дукат више, виче Ђеврек.</p>
<p n="SRP18871786">— И два дуката више, осеца се Спасоје Зрика, баш као да му је код куће остала пуна магаза маџарија...</p>
<p n="SRP18871787">— И да ли ко више? виче добошар.</p>
<p n="SRP18871788">— И пара! не даде добошару ни издушити Зега кафеџија.</p>
<p n="SRP18871789">Ђеврек опет примаче свој дукат, а Зрика своја два.</p>
<p n="SRP18871790">Добошар звркну у добош, па опет викну:</p>
<p n="SRP18871791">— И да ли ко више? и нико више? — први и други пут!...</p>
<p n="SRP18871792">— И пара!...</p>
<p n="SRP18871793">Ђеврек плану, окрете леђа и оде. За њим оде и Зрика.</p>
<p n="SRP18871794">Добошар опет звркну:</p>
<p n="SRP18871795">— И да ли ко више?... Први и други пут!.. И — трећи пут!</p>
<p n="SRP18871796">И та је пара била Зегина.</p>
<p n="SRP18871797">Шта није радио, како се није довијао да добије местно механско право, па му свакад оде сва мука у ветар. Зега је говорио:</p>
<p n="SRP18871798">— Знам ја ко мени смета. Нека их. Ја ћу то њима трипло вратити. Не могу они покуповати цео наш срез.</p>
<p n="SRP18871799">Он је конак капетан Васин прекројио, да ти га је милина погледати, па — опет ништа. Срећом његовом дође у Б.... за капетана капетан Неша. За овим дође и „практикант“ Божо. И Зегин је посао у почетку истина наилазио на врло велике сметње, али, најпосле — кад људи скоче — све се може.... Сад? — хајдемо тамо. Кафана је.</p>
<p n="SRP18871800">Онога истога вечера, када је за своје госте газда Вуле спремио вечеру у Мариној соби, и када су — Томо Брицо, Секула Смуђ и Феђо књижар пили по чашу вина и мезетисали печене јагњетине у Белобрковој кући, била је и Зегина кафана дупке пуна гостију. Сав онај свет што се срдит разишао из газда Вулове гостионице, свратио је к Зеги — неко на чашу шљивовице, неко на чашу вина; а многи су дотрчали, што су чули, да се нешто догодило у газда Вуловој кафани, те се чак због тога растурио и радикалски скуп, а нико није умео да каже ни крошто ни за што.</p>
<p n="SRP18871801">Ђиле је још с врата повикао.</p>
<p n="SRP18871802">— Пола оке љуте! Хоћу њом да наоштрим моју дружину. Опазио сам, да је од неког доба веома отупила. Свачему треба по мало масата. Појићу је док јој модар пламен не пође на уста. После ћу је повести, — знам већ — куда. Да је упишем у напредњаке. Можемо им бити све сами кметови... А гле Саре! окрете се он од једном, кад смотри Сару за својим столом. Она тог часа довршиваше дугачку белу женску чарапу. Он јој приђе:</p>
<p n="SRP18871803">— Не бој се!... И они ће доћи.</p>
<p n="SRP18871804">— А који то они, Ђиле? осмехнуше се њена, као кармин румена, уста.</p>
<p n="SRP18871805">— Враже! ти се, корсем, будиш..</p>
<p n="SRP18871806">— Не знам, Ђиле, очију ми.</p>
<p n="SRP18871807">— Па Белобрк.</p>
<p n="SRP18871808">— Онај Витлов?... Кукавна Злата.</p>
<p n="SRP18871809">— А још кукавнији Ђакон Млађо.</p>
<p n="SRP18871810">— Стрина!... За њ и није она жена.</p>
<p n="SRP18871811">— Код Миће је остао и Томо Брицо....</p>
<p n="SRP18871812">— Она сремачка губа? —</p>
<p n="SRP18871813">— Ти сваком нађеш махну. Тамо је и Секула.... Златија је још чељаде за које мушко око мора да запне.</p>
<p n="SRP18871814">— Језик за зубе, Ђиле! Злата је анђео божји.... Секула је овај мој лисов под столом.</p>
<p n="SRP18871815">И одиста, у тај мах скочи лисов испод Сариног стола и стаде махати репом.</p>
<p n="SRP18871816">— А шта за мене велиш — душо? —</p>
<p n="SRP18871817">— Шта за те велим? — За тобом кука какво криво дрво....</p>
<p n="SRP18871818">— Кад би то само био твој бели врат! —</p>
<p n="SRP18871819">И у тај исти мах Сарин длан сину, а у кафани одјекну једно доста живо:</p>
<p n="SRP18871820">„Пљес!“</p>
<p n="SRP18871821">— Од твоје меке, од твоје беле руке Саро, Ђиле је срећан и кад шамаре прима.</p>
<p n="SRP18871822">— А ја од једног „оп лоле“ не примам ништа, одговори Сара и ђаволасто се осмехну, баш као да ништа није ни било.</p>
<p n="SRP18871823">— Чувај се ти мене Саро!</p>
<p n="SRP18871824">Сара на њ исколачи она два велика, она два црна, она два ватрена ока.</p>
<p n="SRP18871825">— Ништа ти се не може, женски ђаволе! рече Ђиле очевидно збуњен оним врашким погледом Сариним.</p>
<p n="SRP18871826">Сара Зегина — то је одиста чељаде које је кадро већ својом појавом да збуни мушки поглед. Сад је тек у пуној женској снази. Није могла имати ни једну више од 24—26 година. У лицу је бела као свиони лист хартије; али врат, врат, па онда онај меки, онај као горски снег бели подваљак — памет човеку да занесе. А што јој лепо стоји она густа, она, као угљен црна, коса — то нема више. Па и они њени мајушни, нешто мало сковрчени зулови — е, просто, човека чикају. Па је поред свега тога жива, весела, окретна... па враголаста. Очима је просто сажизала. У кога се оне укопиште — томе је горе но да му свраке мозак попију. Тај више и не избија из Зегине кафане. Има их који би се те куће и отресли. Али чим мало одмакну, одмах им изађе пред очи онај сто до ћулсије, па за столом лепа Сара.... Они јој вити прсти лете да их згледати не мош; а над кога преко плетива погледа — мало их је, који не осете по целом телу неко језовито миље... То беше жена што очарава; али она је била и жена што — убија.</p>
<p n="SRP18871827">Како се покашто судба свети онима што за љубав своје среће убијају срећу других.</p>
<p n="SRP18871828">Зега је много облетао око куће Сарине, док је ова још девојком била. Он је за њом просто лудио. А и ко још није за Саром ишао као брљива овца? Сара је то опазила, али јој им наум пало није да га бар једним благим погледом обрадује. Го један случај, а не промућурност Зегина донесе, те овај сазна за једну покрупну Сарину тајну. У осталом, ваља знати, да је Зега био одарен да јефтино купи а скупо да прода. Он и ову тајну прода Сари по врло високу цену — прода је за њену лепу руку. Он је ову трампу и брзо и вешто извео. Умео се користити првом Сарином забуном. Она пристаде, јер јој се чинило да је то једини пут да свој образ, своје име, своју част спасе — да се њима не шорне она радознала, она злобна, она језична мала паланчица. Колико се, јадница, после кајала; ама то беше доцкан.</p>
<p n="SRP18871829">Но Сара је била жена која се умела и да свети. И она се Зеги и осветила. Вратила му је и главно и интерес. Она му је, најпре и најпре, заврнула мозак, па онда постала талисман његовом тециву; а за тим његова лагана, врло лагана — сува болест. Ова је болест од негдашњег Зеге начинила скелет. Он управо није више био ни скелет. То је некаква отегнута, сува саблазн, с упалим очима и лицем бледозеленим... То је нека врста авети, која је за то ту, да људе опомене на хладну, неумитну смрт. — — — — — — — — —</p>
<p n="SRP18871830">— Код Белобрка је свратио и Феђо, рече Ђиле и стаде лукаво мерити Сару.</p>
<p n="SRP18871831">Сара га оштро погледа, а преко лица јој прелети прамен румени, која њеном белом лицу даде особиту драж.</p>
<p n="SRP18871832">— Сад сам те дирнуо у праву жицу... Де право кажи, Саро!.. Ух, да нешто Зега зна што ја знам, оно мало душе, што је још у носу држи, прнуло би му горе Богу на истину, рече Ђиле сатанском заједљивошћу.</p>
<p n="SRP18871833">— Угурсузе! -</p>
<p n="SRP18871834">— Јес, бога ми.</p>
<p n="SRP18871835">— Иди слободно, па му кажи!.. Изађи, ако хоћеш, и на чаршију па растелали целом свету. Ја данас већ ништа ни од кога не кријем. Негда сам била луда, права луда!...</p>
<p n="SRP18871836">— Он још једнако чека — ти знаш испод чијих прозора. Онај га је угурсуз, чини ми се, узео на око. Баш би и ја волео да га укеба. Боже, ја чудна сеира што би било!... Његови би га момци отегли к’о мачку; после би га тек избацили на чаршију — к’о и свако друго премлаћено псето, кад га бацимо доле испод плацева.</p>
<p n="SRP18871837">Сари лепо засветлише очи као у гладне курјачице, кад где год на близу опази свој сигуран плен. Ђиле настави даље.</p>
<p n="SRP18871838">— Али ако од тога и колико мрву опази Јоле, онда на здравље Феђи. Јоле воли Мару — све једно као да ју је и родио. Ово је</p>
<p n="SRP18871839">несрећан човек. Ја га се просто плашим. Он је лукавији од свакога лисца, а окретнији је од сваке мачке. Не може га човек ухватити ни за реп ни за главу. Он је онај потуљени; кога он опржи — томе кожа спада. Он је гуја — само још нико не зна, у чијим је недрима.</p>
<p n="SRP18871840">Сара је слушала и гледала преда се, док ће од једном рећи:</p>
<p n="SRP18871841">— Он се, чујем, вечерас већ вратио? —</p>
<p n="SRP18871842">— Ко? упита Ђиле.</p>
<p n="SRP18871843">— Ко? — па Јоле.</p>
<p n="SRP18871844">— Вратио се.</p>
<p n="SRP18871845">— Да вози оног...</p>
<p n="SRP18871846">Ђиле поцрвени — до ушију.</p>
<p n="SRP18871847">— Шта ти је? — лупежу!</p>
<p n="SRP18871848">— Саро! накостреши се Ђиле.</p>
<p n="SRP18871849">— Куш!... Ти плаши жену, кад се ожениш. Сара се већ доплашила... Зар само људи умеју да прокљувљују — тајне? Што се мешају у оно што им не баста... Што дирате у наш занат?!... Оно само што сте оне вечери учинили, па вам је доста да замастите точак.... Него, на срећу вашу, точкови су укинути. То је одиста штета, Из пушака се бију јунаци. Белобрк, Брицо... Ђиле — то су пржибабе, то су харамије —</p>
<p n="SRP18871850">— Феђо бар није био с вама. У толико је од вас бољи.</p>
<p n="SRP18871851">— Саро! продера се Ђиле, да се многи од гостију забезекнуше.</p>
<p n="SRP18871852">Сара баш ни да трепну. Она је гледала у Ђила неким чудним погледом. И тај поглед Ђиле није могао издржати. Он обори очи преда се.</p>
<p n="SRP18871853">Сав онај свет у кафани мислио је, да се Сара и Ђиле шале. То у осталом и није била необична ствар. Тако се то дешавало и пред самим Зегом. Овога вечера Зега ту није био. Имао је и он своје пушнице у П.... Тамо је још од јуче. Вечерас су га погледали.</p>
<p n="SRP18871854">Ама па ко је тај Ђиле? Да кажемо. И треба. У добу којим се наша прича бави, ова је сорта људи изашла веома на глас. Онако, како се у опште придаје важност појединим — тамним и светлим — карактерима у једној причи, — Ђиле, ако не заузима одличније место но ђакон Млађо, лошије зацело не.</p>
<p n="SRP18871855">То је син једног пропалог трговца — Рада Ђеврека. Одиста се тврди, да је Ђеврек био најбогатији трговац у Б.... Према њему покојни Павле Бошњак био је ништа; а већ знамо, да је и Златин отац био један по један у варошици Б... То су биле две прве куће — па данас? — Биле па прошле. Ко се томе могао надати?! —</p>
<p n="SRP18871856">Ђиле је био у оца јединац. Учио је основне и две гимназије. После га отац узе у дућан. То је добро учинио, јер од како Ђиле перорезом прободе свог једног друга, од чега овај јадник умре трећи дан, од то доба му омрзе књига са свим. Сирома Ђеврек отпирио је за ноћ у Београд. Овамо, онамо — много га је муке стало, док се ова несрећа утишкала. Наравно, да би му још теже било, да је оно сироче имало кога год свога. Тутори детињи дигоше у први мах грдну прашину, али кад дође Раде — све се опет стиша.... „Шта ће се“, говораху, „мртва сад не диже нико из гроба... Испод судбине се нико извући не може.“</p>
<p n="SRP18871857">И на томе се та ствар сврши.</p>
<p n="SRP18871858">Ђиле беше добро отпочео у очеву дућану. На њ се већ могаше отац ослонити. Поред момака у брзо свиче свачему цену. Већ је почео у велико да оварисава и у пазару. Отац га, једном два, одведе и у Београд, а једном чак и у Беч.</p>
<p n="SRP18871859">„Могу, данас сутра, зажмурити; нека га нек се с послом, а богме и с мојим пријатељима, упозна. Радња после неће ни осетити — кад ја зажмурим.“</p>
<p n="SRP18871860">Тако је говорио Раде Ђеврек, кад би се овако где повела реч о Ђилу. Како је било мило и оцу и мајци кад о митрову-дну пописаше сав еспап, вересију, готовину, и нађоше, да је било чисте зараде, од кад је Ђиле у дућану, више од двеста дуката. То је и Ђила мало ослободило.</p>
<p n="SRP18871861">У то ће некако доба у Б.... доћи и Феђо. Он се тада учио у Цириху, а вратио се за то, што су му тутори престали слати трошак, а, вели, у туђем се свету не може живети о ветру. Тутори су га, уверавао је, просто појели, и он само чека док постане пунолетан, на да против њих поведе парницу. Сад је пошао у В... да даје „лекције“ из немачког и Француског језика, а кад је дошао у Б.... види се с Ђилом, својим гимназијским другом из Београда. Феђо је у гимназији од Ђила био старији за две године, али су се они опет упознали и к’о два брата запазили; а од кад се Ђилу десила она несрећа, са које је морао школу оставити, више га није до сад видео, а много је пута, вели, о њему мислио, па чак кад је и у Цириху био. И Ђилу буде мило. Он Феђу одведе кући и престави га оцу и матери. Боже, како је њима опет мило било. Они су већ Ђила корили што се није угледао на свога друга.... Данас би и он био на наукама у Швајцарској. Феђу зауставе и на вечеру. Ту се, реч по реч, дође и на то, како је већ и Ђиле био у Бечу. Најпосле се отац и мајка са сином похвале да је он ове године зарадио двеста дуката. Ово је на Феђу учинило необичан утисак. Он погледа у Ђеврека, па у Ђилову мајку, па у Ђила.... И — онда се нешто замисли.</p>
<p n="SRP18871862">— Оно је варош, мој Феђо!... Оно, чини ми се, нема нигде. Просто сам бленуо као ован у оне грдосије од кућа. Били смо на стану код „Белог Курјака“. То је гостионица!... Мени се згади кад видим ову нашу спрдњу код „Три Славине“. Само нам је, окренуће Ђиле, било потешко.... Ни отац ни ја не знамо немачки — ни бекнути — па је то мука у туђем свету.</p>
<p n="SRP18871863">Ђеврек се на то насмеши:</p>
<p n="SRP18871864">— Е, мој синко, ваља само имати пара. Оне говоре свих дванаест језика.</p>
<p n="SRP18871865">Феђо је ту изнео, онако овлаш, неке своје назоре. За Беч је рекао:</p>
<p n="SRP18871866">— То је једна ћивтинска варош. Она је кошница која сваки час пушта читаве ројеве пролетара.... Проституизам је ту већ отео мах. Кужан је и сам ваздух који онај силни свет удише. Беч и њему подобне вароши — то су чиреви у којима се друштвени гној нагомилава. Један мали друштвени потрес, па су они прсли. Процес тај као да није далеко.... Цирих је, рече, варош која заслужује свако „поштовање“. За то се он и одлучио да у њој сврши науке. „Цирих је,“ узвикну Феђо, „мати нових идеја. Идеје ће те препородити овај готовански свет.“</p>
<p n="SRP18871867">И отац и син дивили су се Феђиној научности.</p>
<p n="SRP18871868">„Тај зна што је учио!“ томе је вајде што је видео света, мислили су.</p>
<p n="SRP18871869">„Благо мајци која га је родила“ уздахнула је мајка Ђилова. Но ће тек одједном запитати Феђу:</p>
<p n="SRP18871870">— Ама где ти оно, синко, рече да и данас мори куга? —</p>
<p n="SRP18871871">Феђо се само осмехну. Стоја погледа у Рада, па у Ђила. Њу обузе неки пламен по образу. Застидела се.</p>
<p n="SRP18871872">„Мора да сам нешто лудо упитала“, помисли веселница.</p>
<p n="SRP18871873">Ђевреку у том сину једна мисао. И то беше по његовом мишљењу срећна мисао. А кад Раду дође што год паметно у главу, он то више не упушта. Он обично гвожђе кује док је вруће... Камо му лепа срећа, да је овога пута причекао — да се мало поисхлади.</p>
<p n="SRP18871874">Ђеврек је још тога вечера говорио са Стојом. Њој опет заводнише очи.</p>
<p n="SRP18871875">— Раде, како те Бог учи!... То једно дете имамо.... И онако га помете онај несрећни случај. А ово ми се дете види паметно. Њега је сам Бог послао у нашу кућу.</p>
<p n="SRP18871876">Сутра дан је све уређено — како се само пожелети могло.</p>
<p n="SRP18871877">Феђо је остао у кући Ђеврековој. Отворио је приватну школу. Завео је три разреда. Ђила је уписао у трећи.</p>
<p n="SRP18871878">Ово је био за чаршију Б.... знаменит догађај. Неколико се дана само о томе говорило. Кад би Ђиле са својим учитељем изашао да се мало прошета, већ се извиривало из дућана — да их виде.</p>
<p n="SRP18871879">— У Ђеврека мора бити што особито, приметио је један.</p>
<p n="SRP18871880">— Кад је човек богат, може и преврнуте хаљине носити, да да му лепо стоји, прихвати ће неко други.</p>
<p n="SRP18871881">— Ко је још видео оно што је он урадио? Узео учитеља ономе матором зинзову...</p>
<p n="SRP18871882">Не учи тај више.... Је ли он у ону школу завирио — знаћемо ми за ову садању, осмехну се један дућанџија.</p>
<p n="SRP18871883">— Може он још бити и учитељ своме учитељу, намигну ђаволасто један лакрдијаш.</p>
<p n="SRP18871884">— Море, оно је некакав жесток витлов... Играју му очи као на зеитину; а они му се обручи испод очију модре као да је негде телад дојио, рећи ће Зега, који у то доба још ни сањао није, да ће узети Сару Јездину.</p>
<p n="SRP18871885">— Бог ће га свети знати где се оно до сад није скипијало, додаће онај први...</p>
<p n="SRP18871886">— Ја би му пре обе ноге пребио, но што би га у кућу пустио, прихвати онај дућанџија.</p>
<p n="SRP18871887">— Да оно, људи, нешто вреди, не би то нама ни пало у део... Чим је он пројурио кроз Београд, онда се зна колико му је у глави, потврди онај враголан.</p>
<p n="SRP18871888">— Бога ми, не би било с горег да се на њ мало и припази, приметиће један дебељко који је до сад само слушао шта се о Феђи говори.</p>
<p n="SRP18871889">— Ја би саветовао Ђевреку нек он од сад мало боље припази на свој дућан и на своју кућу. Видео је онај добро да му се ђак угнездио у пун очев дућан.... Знам ја те чекмеџаре.... Нека он учи кога је и до сад учио; ја му моје дете нећу дати, умеша се најпосле и Павле Бошњак....</p>
<p n="SRP18871890">Ето како је чаршија Б.... претресала ову своју новину. Ама није био прошао ни св. Сава, а већ је јавно мишљење у варошици Б... о Феђи узело други правац.</p>
<p n="SRP18871891">Па мора се и признати, да се Феђо у свој чаршији веома разгласио својим говором, својом научношћу, па онда оним, са свим новим, идејама о народу, о народној политици коју би ваљало већ једном отпочети, о државном буџету, и о томе, како би се он могао скресати, и, најпосле, и о томе, како би једном већ требало завирити и у нашу цркву па и њу реформисати, и кроз цео државни организам завести систем ошите народне самоуправе и општега права избора — од најмањег до највећег државног слуге. Он је први покренуо мисао да се на св. Саву у вече приреди село с игранком а у корист сиротиње. Он је драговољно примио терет на се, да све што треба спреми и удеси; а школски одбор га је умолио, да он село отвори каквим подесним говором.</p>
<p n="SRP18871892">Тему своме говору изабрао је: „Штедњу свуда па и у цркви.“</p>
<p n="SRP18871893">Он је тим говором препоручио: Да се из цркве избаце рипиде, чираци, полелеји, сребрна кандила и кадионице; златали одежде и епитрахиљи; сребрни и златни крстови и путири, раскошни иконостаси, а нарочито они са позлатама и иконама у златноме оквиру. Најжешћу је ватру осуо на скупоцене црквене барјаке и неба. Он је већ у начелу против свију црквенских утвари. Најпосле окачио је мало и звона, а нарочито она што су већа од школске звонцади.</p>
<p n="SRP18871894">— Кад би се све ово у новац претворило, говораше Феђо, — то би изнело страховите суме. И, онда, на какве би се корисне ствари оне могле да употребе... Колико би се сирочади њима школовало и на пут извело, а овако, ти силни капитали леже бескорисни — умртвљени!...</p>
<p n="SRP18871895">Ђакон Млађо беше занемио; а капетан Неша зинуо од чуда, и већ је почео зепсти, кад ће Феђо учинити јуриш за „постојеће стање“ у земљи, па да и он учини своје. Али, срећом, његова беседа овога пута државу остави на миру.</p>
<p n="SRP18871896">— Господине капетане, а чусте ли ви оно? — упитаће ђакон Млађо, а беше се сав зајапурио од узбуђења.</p>
<p n="SRP18871897">— Бога ми, чух, оче ђаконе.</p>
<p n="SRP18871898">— Па? — Зар и оно море бити?!..</p>
<p n="SRP18871899">— Море, ја, осече се капетан Неша. — А не реко ли ја вама, да ви на то вижље мало боље припазите? Знао сам ја да ће то тако бити. То је требало протерати одмах сутра дан. Е, а ви сви скочисте на њему — занимање.... Капетан Неша прогони само скитнице.... Хоћете приватну школу — ето вам је! Мислиш да ја не знам, да си се и ти потписао на ону молбу г. Ракарцу, да вам ту школу и учитеља одобри... Море, чим сам ја њега видео, одмах сам га познао.</p>
<p n="SRP18871900">Г. Ракарац ме је упитао президијалом за мишљење. Ја сам га описао на длаку... Зар не видите да му траг заудара на петролеум... Пишем ја г. Ракарцу:</p>
<p n="SRP18871901">„Он и може бити добар учитељ... То моје није да оцењујем.... То је ваше г. министре; али, је ли се он само очешао о Швајцарску, ја му не бих веровао, па да се жив предамном испече.“ Е, али кад он сад дирну у вашу цркву, а ви:</p>
<p n="SRP18871902">— Куку, капетан Нешо!... Куку ја!.... Ама зар нисте опазили да сав онај народ лепо гута његове речи?!.. Него, знам ја шта ћу. Ја ћу Ђеврека за јаку.... Он ће ми за све платити. Још ћу вечерас писати г. министру просвете и црквених послова — моме добром Ракарцу. Замолићу га нарочито, да се опомене — шта му је капетан Неша још у почетку писао о овој „црвеној тичици“...</p>
<p n="SRP18871903">— И ја ћу писати његовом високопреосвештенству, г. митрополиту Михаилу... Каза ћу му све редом — какве је нове апостоле добила и наша света Христова Црква, додаде ђакон Млађо, и прође једном два испред капетан Неше, а непрестано му играше доња усна од некакве срџбе.</p>
<p n="SRP18871904">И они су то још истог вечера учинили. Нема сумње.</p>
<p n="SRP18871905">Него и у кући и дућану газда Ђеврекову, није баш ишло најбоље. Од како је Ђиле почео да прима „лекције“ од свога учитеља Феђе, опазила се јака промена у његовој нарави. Ђиле је постао најпре хладан, за тим натмурен. Обично је за ручком и вечером ћутларио. Нико живи није могао погодити шта му је. Мати му се поче бринути. Она је сирота зебла да јој дете не пати од какве изнутрице. Она га једном ухвати на само:</p>
<p n="SRP18871906">— Чедо моје... Теби није добро — ја видим.... А ти ћутиш!... Кажи мајци својој — шта ти је? — сине мој!...</p>
<p n="SRP18871907">— Шта ми је?... Ти ме још питаш!... Није ми ништа, осече се Ђиле, окрете леђа и — оде.</p>
<p n="SRP18871908">Другом једном приликом, сирота Стоја, опет поче да наваљује на свог сина, да јој каже, каква га мучица мучи.</p>
<p n="SRP18871909">— Шта ми је, питаш ме? рећи ће Ђиле набусито.... Ето шта ми је.... Ја се урниса радећи у оној пустолини — па шта имам од свега тога? —</p>
<p n="SRP18871910">Стоја избечи очи. Њу нека страва поче подилазити. Ђиде настави:</p>
<p n="SRP18871911">— И, озбиље, шта сам ја у дућану Раде Ђеврека? — Слуга и — ништа више; и то слуга без ајлука!... Сад видим — да су му вете речи. Ћифте су све једнаке. Њима ваља објавити рат. Рат — на смрт и живот!... И Ђилу севнуше очи неком живом ватром, а образи му се зажарише неком чудном румени.</p>
<p n="SRP18871912">Мајка је само бленула. Она сирота, није могла ни речи разумети од свега што јој је син говорио.</p>
<p n="SRP18871913">— Ја, мајко, хоћу да будем на чисто с оцем. Његов је капитал а мој је рад. Што добијемо да делимо — пола њему, пола мени. Тако је са свим право. Данас се свуда рад више цени но капитал. Капитал без рада — то је тело без душе, то је оличени мртвац. Рад је живот. У нас, овде у Б.... рад се ни у што не рачуна.... Славна Швајцарска — то је земља слободе. Не, она је још нешто више. У њој гоњена слобода нађе уточишта.</p>
<p n="SRP18871914">Стоја се просто беше скаменила.</p>
<p n="SRP18871915">„Боже милостиви — погледај на ме грешну... Сачувај кућу нашу од те несреће!“ шаптале су њене побледеле усне.</p>
<p n="SRP18871916">Она, јадница, није смела ни да изусти ону страшну мисао која је беше спопала, слушајући свог сина где нешто, буди бог с нама, говори.</p>
<p n="SRP18871917">Она је отрчала Ради. Све му је испричала. Али јој мало одлахну, кад виде да се од тога Раде није толико препао. За тим обоје зовнуше Ђилова учитеља, те се и с њим на дугачко и на широко разговараше.</p>
<p n="SRP18871918">После овога разговора мајци Ђиловој лепо свану, а с груди јој се, реко би, скиде читава једна планина. — — — — — —</p>
<p n="SRP18871919">После неколико дана Ђиле је носио из дућана у дућан, из кафане у кафану један број „Српских Новина". Између осталих огласа беше и један овога садржаја:</p>
<p n="SRP18871920">„Моја досадашња трговачка радња, која од више година постоји у варошици Б.... под Фирмом:</p>
<p n="SRP18871921">„Раде Ђеврек“, од сада ће се водити под именом:</p>
<p n="SRP18871922">„Раде Ђеврек и Син.“</p>
<p n="SRP18871923">„Ово се предаје јавности на основу трговачкога закона.“</p>
<p n="SRP18871924">Тога је дана Ђиле био просто блажен. Он је све редом частио — ко је год свратио у кафану код „Три Славине“... Кад се у јутру око неко доба дана пробудио, а он у своме кревету! Он то себи није умео да објасни. Оно, чега се помало опомињао, губило се као у некој магли.... Сећао се само, кад је Ђуро лаутар засвирао мачванку и кад се сви у коло ухватише, да се и он ухватио. Даље шта је било није знао - да га убијеш.</p>
<p n="SRP18871925">Ђиле је, дакле, постао озбиље свој газда. Истина, он је сад мало овлашније чувао дућан. Али, најпосле, за што толике момке плаћа, но да и дан и ноћ, и радником и свечаником, чувају тезгу.</p>
<p n="SRP18871926">Он је сад сам ишао и у Београд по еспап. С њим једаред оде и Феђо. Душа ваља, Ђевреку би веома криво, кад од сина доби писмо, да се решио, да са Феђом оде мало и до Беча. Да би извадио трошак, он ће, вели, и тамо одвојити нешто еспапа. На дну је писма стајала још и ова примедба:</p>
<p n="SRP18871927">„Немој се за дућан ништа бринути. Ја сам све, што је требало, наредио.“</p>
<p n="SRP18871928">Стоја со тешила једино тим, што је с њим отишао и његов учитељ.</p>
<p n="SRP18871929">Ђиле се с Феђом вратно тек после три недеље. Ђеврек је хтео из коже да изађе, али га је много стишавала Стоја.</p>
<p n="SRP18871930">— Немој се жестити, Раде. Ту си и ти мало крив. А, најпосле, шта је било било... Хвала Богу кад се он жив и здрав вратио... Видиш, молим те, умало нису отишли још даље... Хвала учитељу. Он му није дао... Ћути бога ти! Боже ти здравље — нама; све ће се то, ако Бог да, надокнадити. —</p>
<p n="SRP18871931">Од прилике после овога, тако на три месеца, једнога дана, баш пред само вече дође капетан Нешин пандур кући Ђеврековој, па упита још с врата:</p>
<p n="SRP18871932">— Је ли ту газда Раде? —</p>
<p n="SRP18871933">— Које добро Марко, упитаће сам Раде.</p>
<p n="SRP18871934">— Рек’о је капетан да овога часа дођеш. Ево ти и позива.</p>
<p n="SRP18871935">Ђеврек узе позив. На њему беше записано: „хитно“, а ово „хитно“ беше три пут црвеним плајвазом подвучено.</p>
<p n="SRP18871936">Ђеврека то нешто текну. Он ома скочи, и — пре је стигао горе среској канцеларији но и Марко пандур. Капетан га одмах пусти. Нешто је у тај мах писао, те с тога газда Раде мало постоја. Иначе се њему, чим уђе, даје столица. Ђевреку се чинило да га капетан Неша није ни опазио. А није. То се видело по томе, што, кад оно написа и посу песком, он погледа у Рада, па узе звоно и зазвони.</p>
<p n="SRP18871937">Пандур уђе. Стаде и он.</p>
<p n="SRP18871938">— А где је Божо?</p>
<p n="SRP18871939">— Још није дошао из среза.</p>
<p n="SRP18871940">— Је ли ту ћато?</p>
<p n="SRP18871941">— Ту је.</p>
<p n="SRP18871942">— Нека дође.</p>
<p n="SRP18871943">Пандур оде. Газда Ђеврек је још стајао. Онда ће му рећи капетан Нешо:</p>
<p n="SRP18871944">— Е, газда Раде, шта је то, болан, с тобом и с твојом кућом?</p>
<p n="SRP18871945">— Добро, ако Бог да, одговори Ђеврек, ама му нешто почеше колена клецати.</p>
<p n="SRP18871946">— Дај боже да је тако, газда Раде.</p>
<p n="SRP18871947">Наста ћутање.</p>
<p n="SRP18871948">— Ти си ме звао капетану? —</p>
<p n="SRP18871949">— Јест, газда Раде, звао сам те... Море ти имаш, болан не био,једну забрану? —</p>
<p n="SRP18871950">Ђеврек жив претрну.</p>
<p n="SRP18871951">— Може и то бити, господине, одговори Раде гласом којим је хтео рећи да је то каква таква пометња.</p>
<p n="SRP18871952">— Богме камо срећа да није, газда Раде, али јесте,и то за равну хиљаду дуката — и то само по једној једитој меници....</p>
<p n="SRP18871953">Ђевреку нешто зазуја у ушима. И онај сто, и капетан Нешо, и оне клупе и — дуварови и све остало чисто поче милити пред Ђеврековим очима. У мало што не паде.</p>
<p n="SRP18871954">То је морао и капетан опазити.</p>
<p n="SRP18871955">Он ће му од једном рећи:</p>
<p n="SRP18871956">— Ено ти клупе, газда Раде — седи. Нек си ти, човече, жив и здрав.... Шта је то теби — хиљаду дуката!</p>
<p n="SRP18871957">Ђеврек седе.</p>
<p n="SRP18871958">— Немој ме мучити, господине, ако Бога знаш!.. Казуј — какав је то белај?! —</p>
<p n="SRP18871959">— А шта имам, брате, да ти кажем? Ти то треба боље да знаш. Твоја је меница. Рок јој је протекао — има више од двадесет дана. Она је протестована код окружног суда В... А забрана је стављена данас. И сад је ево да је ја извршим...</p>
<p n="SRP18871960">— А ко ми то учини, господине, да си ми по богу брат? упита Ђеврек, а чисто му се почеше вилице трести.</p>
<p n="SRP18871961">— Па ко ће други већ онај коме сте — ти и твој син — меницу дали?...</p>
<p n="SRP18871962">— Ја и мој син?!</p>
<p n="SRP18871963">— Не, већ ваша Фирма — „Раде Ђеврек и Син“, одговори капетан Нешо, с неком врстом подсмеха.</p>
<p n="SRP18871964">Ђеврек избечи очи баш као да га неко за гушу стеже.</p>
<p n="SRP18871965">— И да сте се коме бар задужили, већ — Васи Кривобрку.... каишару прве класе!</p>
<p n="SRP18871966">Раде Ђеврек просто беше занемио. Он је више бленуо, но што је гледао. Док ће га капетан Неша упитати:</p>
<p n="SRP18871967">— Па знаш ли, газда Раде, за што сам те звао? —</p>
<p n="SRP18871968">Отад Ђилов не проговори ни речи.</p>
<p n="SRP18871969">— Имаш ли, болан, да положиш толике паре? Нисам хтео да те срамотим. Ти си ми први газда у свој капетанији... Говори!</p>
<p n="SRP18871970">Ђеврек се чисто трже.</p>
<p n="SRP18871971">— Имаш ли, питам, да положиш хиљаду дуката, или...</p>
<p n="SRP18871972">— Е, немам, господине, уби ме... Ја то нисам дужан, одговори газда Раде и лепо се видело, како му се очи напунише суза.</p>
<p n="SRP18871973">— Онда је зло, мој газда Раде.... забрана је забрана.</p>
<p n="SRP18871974">У том се отворише врата, и ћата уђе.</p>
<p n="SRP18871975">— Ево ти ћато овога решења. Иди тамо с газда Радом... Зовни два човека... Учини све — како закон прописује. — — — —</p>
<p n="SRP18871976">Још је тог истог вечера узет у попис сав еспап Фирме: „Рада Ђеврека и Сина", па онда сва стока — четири матора вола, два коња и кочије — са „сицевима“; четири коша пуна кукуруза; два коша шишарке; сто товара меке и 50 товара љуте ракије; дванаест сена; златно прстење, два ланца, сребрн сахат; све покућанство, три ћилима, две поњаве велике — шаренице, четири душека с вуном; стајаће хаљине газда Радине и стајаће хаљине сина му Ђила, и сав новац који се нађе у чекмеџету у дућану и у кући Ђеврековој.... Све је процењено на 800 дук. Кад неко примети процениоцима, да сав тај мал вреди више и од 2000 дук., они само одговорише: „Ми смо нашли да толико вреди. И сигурни смо да ће толико изаћи; а, најпосле, добош ће казати шта то све вреди“...</p>
<p n="SRP18871977">Сирота Стоја писну као гуја, кад чу реч: добош....</p>
<p n="SRP18871978">Сутра дан се у варошици Б... свет искупио на гомилице. И жене и људи па и шегрти само су о томе говорили, како је неко из Београда секвестирао све, а ма баш све — имање газда Ђевреково.... Нису му, говораху, оставили ни миша у дувару.</p>
<p n="SRP18871979">— Море он се и био много разапео, рећи ће један што му је дућан баш до газда Радина дућана.</p>
<p n="SRP18871980">— Овоме курјаку хоће још за живота реп да измере, додаће Јанко Зрика... Он се беше зауктао да покупује игде које парче земље има... Свет је мислио да је тај негде ископао царево благо, кад оно јес, а он се завукао чак и у ону сандучару Васе Кривобрка... Лисац се најпосле ухватио у кљусу.</p>
<p n="SRP18871981">— Е, он хоће све онако на велико. Он је и сину набавио учитеља, па га лепо довео кући.... Не може се то људи тако... Ево и ја скапах радећи, и дан и ноћ, па се једва саставља крај с крајем, примети ће Зега Лауш.</p>
<p n="SRP18871982">— Ја сам познао да ће неки ђаво бити, чим прочитах онај оглас у новинама, кад оно пренесе све на сина... Ха, помислим, ови се већ спремају да некоме утуле свећу, кад сад?... Уграбише браћа. Ко другом јаму копа, сам у њу пада, рећи ће Секула Смуђ, који тек оно данас беше отворио дућан...</p>
<p n="SRP18871983">Море немојте тако брзо осуђивати човека. Мени се све чини, да у томе има неки ђавољи прст. Ту ће најмање бити крив Раде Ђеврек. Ја сам с њим, ви сви знате, у завади због оне ливаде, али, што јес, јес.... То није човек који се хтео у лудо увалити у дуг. Море људи, мени се не допада онај учитељ Ђилов!... Од куд баш да се Ђеврек задужи Васи Кривобрку?.. Овај само хвата на лајм масароше.... слушао сам ја о њему триста којекаквих сијасета.. Да бог да, да ја не погодим, рећи ће Павле Бошњак...</p>
<p n="SRP18871984">Али то Павлу није нико хтео да верује.</p>
<p n="SRP18871985">— Павле хоће да је паметнији од целог света, рећи ће један што се до сад није мешао у разговор.</p>
<p n="SRP18871986">Кад се коме каква несрећа догоди, те му окрену, што но кажу, кола низа страну, онда их је мучно пре зауставити, док не тресну у поток. Тако је било и с Ђевреком. Одмах после оне прве забране полете и друге. Кажу, да их се за један дан код суда окр. В.. стекло на седам осам. Суд отвори над Фирмом „Рада Ђеврека и Сина“ стециште. То се опет на несрећу десило у време судских Ферија. Дежурни је био млади судија г. Мија, а овај је одмах изашао на глас с тога, што је био дин-душман банкротима. Он нареди да се и књиге радње „Рада Ђеврека и Сина“ прегледају. Увиђајем се нашло, да су неуредне. И он одмах донесе решење, те се и отац и син ставе у притвор. Разлози су му били јаки.</p>
<p n="SRP18871987">Ево их:</p>
<p n="SRP18871988">„Једно за то, што је та Фирма престала плаћати, а није пре јавила суду да не може да одговара својим трговачким обавезама; а друго за то, што се судским увиђајем нашло, да књиге ове радње нису вођене како то прописује трговачки закон — то је суд решио, да се и отац и син ставе у притвор.“</p>
<p n="SRP18871989">Шта више, Мија их чак и раздвоји.</p>
<p n="SRP18871990">Овај је догађај у варошици Б... начинио већу сензацију но и она прва забрана. Сирота Стоја беше се првих дана поболела. Али кад суд затвори и Рада и Ђила, она мораде онако бона да трчи и да мољака људе да се за њих заузму. Она одјури и до г. Капетан Неше. Она оде и до оца намесника — ђакона Млађе; она оде и до Павла Бошњака и до Јанка Зрике и до још неких виђенијих људи. И они су јој сви обећали да ће учинити све што могу. И одиста — шта није рађено да се бар пусти Раде Ђеврек, па ништа. У два маха ишао је у В., и сам капетан Неша, па ни он не може помоћи. Идоше и други људи, па све би узаман. Нарочито се беше јако заузео Павле Бошњак.... Он одјури и у Београд. Куд није ишао и кога није молио да се ова кућа од ове бруке спасе па —- ништа. Свуда је добијао један те један одговор:</p>
<p n="SRP18871991">„То је ствар суда. У то се нико не сме пачати.... Што се тај трговац није жалио већем суду?“—</p>
<p n="SRP18871992">— Ама и жалио се, одговарао је Павле Бошњак. Стоја је само плакала:</p>
<p n="SRP18871993">— Ако бога знате, господине, ви, па Бог. Помозите! Ми вам то нигда заборавити нећемо...</p>
<p n="SRP18871994">И све то није помогло, докле год суд не проради. Онда је Раде пуштен; јер се увидело, да је у главном Ђиле руководио целом Фирмом. И то је била по Ђеврека срећа.... Јадна му срећа!...</p>
<p n="SRP18871995">Неки се нађоше од поверилаца Фирме „Рада Ђеврека и сина", те се жалише против овога решења већем суду, али их већи суд одби. Но све то Ђевреку не поможе да се поново дигне на ноге. Онај га апс и она прва забрана просто урнисаше — и у здрављу и у капиталу. Али Стоја је најгоре прошла. Кад јој онога вечера казаше да су и Раде и Ђиле остали у апсу и то у апсу окружнога суда, она је јадница осетила да јој нешто пуче у прсима. Од тога је дана један дан била на ногама а два у постељи. Али кад се из Београда вратила, са свим је пала у кревет и више се није ни дигла. Ова нова несрећа просто је убила и Рада Ђеврека.Њега спопаде нека чамотиња. Вук’о се на ногама неколико месеци. За тим је пао у постељу, и девети је дан издахнуо. Кажу, да је до последњег часа био при свести. Ништа му није више било жалије но што умире под стециштем.</p>
<p n="SRP18871996">Банкротска маса „Рада Ђеврека и Сина" још се и данас расправља. Таман се једна парница сврши о пречем праву наплате, а од некуд искочи нека друга. До сад је било шест рочишта за изравнање с повериоцима, па да се ствар сврши, а оно се нађе још неки замрсак, кога пре свега ваља размрсити. Ова је маса некако и у другом којечему неталична.</p>
<p n="SRP18871997">Због ње су готово сви адвокати вароши В... хтели један другом очи да поваде. Они још и сад један на другог Фрче. Најпосле није остао на миру ни Мија судија, који је у исто време и судија за банкротска дела. Њега непрестано туже, да неће да нареди да се и непокретно имање пок. Ђеврека распрода и новац у масу у несе, те би бар адвокати могли своју зараду да приме.... Међу тим, из акта се види, да је он то све наређивао, али да се продаје нису могле да изврше — данас с једног, сутра с другог, а прекосутра с трећег законског узрока. —</p>
<p n="SRP18871998">Ђиле је, истина, пуштен из затвора због банкротства; али је до сад био у затвору десет дванаест пута због неких других тричарија. Неколико је пута осуђиван на затвор због нереда, једном је спроведен суду што је у свађи једног пробо; али како је овај у брзо оздравио, те се узело, да је повреда лака, тако се он пусти да се из слободе брани. Један пут је затворен што га је један разбојник теретио да му је саучесник; али је тај кривац на претресу порекао: и да је разбојништво извршио, и да му је Ђиле био саучесник. Том је приликом Ђиле пуштен из недостатка доказа. Али што је најинтересантније, што се Ђиле и дан данас свим на свету куне, да он није потписао Васи Кривобрку ону меницу од 1000 дуката већ само од 100, и то баш онога дана, кад је оно с Феђом пошао у Беч, па им се чинило да им неће бити оно пара доста, колико су имали. То најбоље, вели, зна и сам Феђо, који га је и упознао с Васом, и рекао му, да ће им он — Васо — дати пара, колико им год устреба.</p>
<p n="SRP18871999">Али ко је још могао веровати Ђилу. Та он слаже док се човек окрене.</p>
<p n="SRP188711000">И за све то време, Феђо се ни у што није мешао. Он је, чим је кућу Ђеврекову снашла она несрећа, узео други стан за своју приватну школу. Он је одмах установио један разред и за одраслију женску деду. Сара Јездина била му је најбољи ђак. Само су јој се другарице подсмевале, што је одсекла онај свој лепи и дуги перчин, те је ишла шишава. Но Сара се није хтела ни обазрети на ове „застареле ћивтинске предрасуде“ — како их је већ крстио сам њен учитељ Феђо.</p>
<p n="SRP188711001">Сад се зна — ко је Ђиле; ама се сад зна и ко је — Феђо...</p>
<p n="SRP188711002">Сара и Ђиле, пошто се једно на друго онако накострешише, дуго су ћутали. Момак донесе пола оке љуте, али Ђиле махну руком на ону страну где су му другови. Момак га је разумео. С времена на време, Сара би га испод очију погледала. Ђиле то није опазио. Он се беше мислима винуо својој прошлости. Једном се сав стресе. Видео је своју мајку; једном је шкрипнуо зубма — видео је оно што га у будућности чека. Прошлост његова беше пуста, луда — стидна; ама будућност му је као уздарје носила — губилиште. Све се то могло прочитати на лицу Ђилову; јер је лице Ђилово једна тајанствена књига, по којој рука модерног разврата бележи своја дела, бележи последице тих дела.</p>
<p n="SRP188711003">Сад опет Ђиле дубоко уздахну.</p>
<p n="SRP188711004">Сара га погледа и — осмехну се. Она ће му готово шапутом рећи:</p>
<p n="SRP188711005">— Мало пре претиш; сад уздишеш. Теби ни једно ни друго не личи.</p>
<p n="SRP188711006">Ђиле је погледа. То беше поглед очајника.</p>
<p n="SRP188711007">Сара настави — опет шапутом.</p>
<p n="SRP188711008">— Видиш, ја се и ти можемо лепо разговарати — искрено и без претварања. Обоје смо једне среће, а то је: ми смо обоје несрећни а — можда и проклети.... Ми смо обоје ученици једне школе и једног учитеља.... учитеља! И Сара уздахну. Ама је овај уздах имао нечега у себи што запрепашћује. Она настави.</p>
<p n="SRP188711009">— Онај, који је тебе упропастио — мене је обешчастио... Хоћеш ли да будемо ортаци, Ђиле? —</p>
<p n="SRP188711010">Ђиле се трже — као да га неко опржи. Његове очи засветлише неком лудом ватром. Сара опет поче:</p>
<p n="SRP188711011">- Ми имамо једнаке капитале.... Мало мало опрезног рада, па — зарада нам изостати неће.. Је си ли кад мислио о освети кукавни Ђиле?...</p>
<p n="SRP188711012">Ђиле је опет погледа. Али овај поглед имађаше нечега у себи са свим новог. То беше освета која се буди. Њу је Сара познала. Она погледа Ђила с она своја два велика, два црна, два ватрена ока, а преко усана јој прелети један осмех. Осмех је тај говорио јасно и разговетно. Он је знао само једну једиту реч. Али је та реч била силна, моћна. Она је казивала све жеље, све жудње Сарине. И та је реч имала једно страшно име. Реч се та звала — освета!...</p>
<p n="SRP188711013">И ову је реч Ђиле разумео. Они обоје устадоше. Они обоје једно другом руке пружише. Сара стеже руку Ђилову.</p>
<p n="SRP188711014">— О свему ником ништа! Ја сам старији ортак. Фирму ја потписујем. Сад се не плаши менице Кривобркове! — — —</p>
<p n="SRP188711015">— Кажем ли ја теби да је оно била шала, рећи ће један од Ђилових другова и истресе и другу чашу. Њих се двоје воле — опкладио бих се у оку љуте.</p>
<p n="SRP188711016">У тај се мах отворише кафанска врата, и у кафану уђе — Јоле кочијаш. -</p>
<p n="SRP188711017">— А, ха, гракну сва Ђилова дружина. — Ево нам и Јола! Баш добро. Ако где устреба још ноћас отпирити.... Чинош и Ђулаш и — две су ластавице.... Наточи дер и Јолу једну!... Знам да још није вечерао; а кад се вечера спрема у „Малолованој соби“ — ту треба имати иштал, рећи ће онај, што хоће да се клади у — оку љуте.</p>
<p n="SRP188711018">Јоле их све редом погледа, осмехну се и на њих кресну левим оком а десним брком мрдну, па приђе столу Сарином. Сара погледа у Јола.... Јоле се осмехну, па и њој кресну левим оком а десним брком мрдну. У очима Сариним запламти онај врашки жар. Она погледа у Ђила. Ђиле је и овај поглед разумео. Он оде својим друговима. Јоле и Сара дуго су и дуго нешто шапорили. Једном су очи у Саре синуле правом демонском ватром.</p>
<p n="SRP188711019">За столом Ђиловим звекнуше чаше и заори се као из једног грла:</p>
<p n="SRP188711020">— Живели народни пријатељи! Живели борци за народна права и слободе!... Доле с напредњацима!</p>
<p n="SRP188711021">У тај се мах отворише врата на кафани, и отуд јекну неколико гласова:</p>
<p n="SRP188711022">— Доле с напредњацима!... Живела слобода народна!...</p>
<p n="SRP188711023">У кафану најпре уђе Јевто Белобрк, за њим Секула Смуђ, за овим Томо Брицо, а за Брицом Феђо Књижар. Они одмах приђоше столу Ђилову. Белобрк га изазва на страну. Дуго му је нешто говорио...</p>
<p n="SRP188711024">Кад је Јоле пошао и руком ухватио за кваку, врата се сама отворише. Одовуд Јоле, а с поља Зега. Они се на самим вратима размимоиђоше.</p>
<p n="SRP188711025">Тако се десило.</p>
<p n="SRP188711026">— Па де, Јело, роде мој, дај — да се вечера!... Ко зна где је он сад? Он за час шмурне — где му драго. Кад дође — место га његово чека, рећи ће газда Вуде газдарици Јели, кад Мара отшкрину врата и каза, да је чика Јоле некуд отишао.</p>
<p n="SRP188711027">Отац Остоја сео је у горње чело. Оној седини са белом и до појаса дугом брадом и било је ту место. Оне многобројне брчкотине по лицу и врату његову, оно, дубоким борама избраздато, а још дубљом сетом проткано чело овога иначе смиреног слуге божјег, казивале су, да је он већ у велико претурио осамдесету. Па и опет су му биле очи пуне живахног младићског жара; а она ведра присебност, што се чисто преливаше по цртама његова лица, наговештавала је чврсту и одлучну вољу старчеву, док му је онај, истина сетан, али и увек благ осмех на његовим још доста свежим уснама, био сведок добре и милостиве душе. Седи отац Остоја, то је, по свој својој појави, преостатак оне класичне духовне школе Хаџи Ђера и Хаџи Рувима.</p>
<p n="SRP188711028">У овоме старцу још не беху убрисане успомене на она тешка и мучна времена, када се српски народ крио по гудурама и дубодолинама, по кршевима и врлетима, бежећи испред силе турске и обесити јаничарске. Овај је божји слуга дуго година слао свевишњему топле молитве, да милостивим оком погледа измучени народ српски. И његове су молитве услишане. Чуо их је сам господ Бог. У то је отац Остоја веровао као у свето Христово еванђеље. Он је од радости као мало дете плакао, кад је дочекао, да у маленој суводолској црквици — што су је три пут Турци палили и пљачкали, а три пут побожни Суводолци обнављали — одслужи свету литургију и благодари Богу на васкрснућу Српске Краљевине....</p>
<p n="SRP188711029">— Велики и свемоћни Боже, ја све ли се теби може! уздахнуо је седи свештеник кад се попео на мали амвон, да објасни својим благочестивим парохијанима ову велику милост божију....</p>
<p n="SRP188711030">— Сад не жалим да умрем, кад сам ово дочекао — рећи ће чича Стевану и другим неким честитим Суводолцима, који беху пришли своме седом попи, да од њега поишту благослова и да један другом честитају ову неочекивану народну светковину.</p>
<p n="SRP188711031">Али је било суђено да отац Остоја још не умре. Имао је да дочека, да пред својим Суводољанима црвени од стида; а Суводољани, да своме староме свештенику не смеју у очи погледати.</p>
<p n="SRP188711032">Равно је 50 година како отац Остоја служи своју парохију; равно је 50 година како отац Остоја свакога свеца, сваке недеље, свакога годета у малој суводолској цркви служи службу божију; равно је 50 година како отац Остоја крштава, венчава, како обилази своје свечаре и колаче им ломи — од како са својим побожним парохијанима дели весеље и радост, тугу и жалост!... За пуних 50година још у Суводолу нико није сахрањен неопојан; још ниједно детенце није издахнуло некрштено; још није било тужбе да је какав ближи род венчан.... За пуних 50 година још отац Остоја није дошао кмету да кога тужи за, бир за опело, за венчање — ја за што било друго.</p>
<p n="SRP188711033">Суводолска црквица слави светога Илију. За пуних 50 година још никад отац Остоја није пропустијо да у очи тога дана не држи бденије.</p>
<p n="SRP188711034">Тако је имало да буде и године 1883. Али је баш те године отац Остоја опазио да у његове парохијане мало по мало улази онај исти ук, који од неког времена на комаде растрже околна села и општине. Тек дан по два, па би и у Суводол досинула по каква сумњива тица из варошице Б.... И то као бојаги, некад о судном дану, некад и о мањем свечанику. Али је бистро око седога попе опазило, да те злослутице не иду ни у суд да кога туже, ни у цркву да се Богу помоле, нити би с људима какав такав посао вршиле, већ онако долећу — Бог ће их свети знати зашто; проражњају по селу, понекад и ноће, па у јутру рано одјуре даље. Од то доба приметио је отац Остоја, како се данас један а сутра други Суводољанин тек нешто необично осече на кмета, ја би што ружно рекао за капетана, а било их је, који су чак и началнику махнисали.</p>
<p n="SRP188711035">Најпре је и најпре отпочео онај весели Радак, коме је ту недавно капетан Нешо све продао за некакав дуг Зеги кафеџији. Њему се придружи и Живан Срндаћев. Но овоме се отац Остоја није ни чудио. Срндаћ је досељеник. И кад оно учесташе у селу крађе, и то данас нестане људима прасета, сутра овце, преко сутра читавог назимета, — људи посумњају на Срндаћа, те, отуд одовуд, метну га под надзор. Него је оцу Остоји најчудније било, што је од неког времена и Радојица Смиљанин пристао за оном двојицом; а за овога је мислио, да је најприлагоднији да га село окмети, чим чича Стеван посустане а и онако се човек од неког доба почео ове тешке службе ратосиљати. Отац Остоја пазио је Радојицу као свога сина. Он му је обично сваке године ишао кући о благу дану, те му севао колач и био на ручку.</p>
<p n="SRP188711036">Тако је и ове године било.</p>
<p n="SRP188711037">На слави, ко на слави, људи се мало и развеселе и —- ћевлеишу. А вино, зна се, дреши језике у људи. О свачему се говорило и причало, док ће један рећи, како је чуо да су се, ту неки дан, у Београду картали министри, па је један изгубио читава два среза, и да ће се за то сад о скупштини ударити нов прирез на народ. Ту баш за совром изнесе Радак радикалску карту, дао је знању, рече, Белобрку пола динара. Обећали су му, чим они дођу на скупштину, покварити ону продају и повратити све имање.</p>
<p n="SRP188711038">У том ће доћи и Живан Срндаћев, па кад чу о чему се говори, он беда рече:</p>
<p n="SRP188711039">— Вала,људи, ја се већ не могу да начудим нашем селу... Што је оно сем осталог света? Ето, где сам год био, свуд су образовани радикалски пододбори. Ја не знам шта ми још чекамо? —</p>
<p n="SRP188711040">На ово не хтеде нико ништа да одговори. За то и Срндаћ окрете други разговор.</p>
<p n="SRP188711041">Отац Остоја, на све то, није хтео да рекне — ни беле ни црне.</p>
<p n="SRP188711042">Једном дође у Суводол и Томо Брицо. Довезао га Ђиле на таљигама Јевте Белобрка. Ноћили су у кући Радојице Смиљаниног. То је било у очи летњег св. Николе. На тај дан, од кад је Суводола и Суводољана, никад се није радило. Тога је вечера Радојица зовнуо и кмета Стевана. После дугога разговора о теретима које народ једва сноси, рећи ће Томо Брицо:</p>
<p n="SRP188711043">— Знаш што смо те звали, чича Стеване?</p>
<p n="SRP188711044">Чича Стеван се мало и зачуди.</p>
<p n="SRP188711045">„Од куд је то, да њега зове Томо Брицо, и то у његовом рођеном селу, у селу, у коме је он још и кмет“, мислио је.</p>
<p n="SRP188711046">— Па које добро мајсторе? —</p>
<p n="SRP188711047">— Да ти јавимо, да ћемо сутра држати овде радикалски збор.</p>
<p n="SRP188711048">— Па да видимо, мајсторе, како то најпре иде. Ако је селу до тога збора, оно га може и само држати... Шта се ви чаршинлије у то мешате?! рећи ће Стева кмет бога ми онако пооштро. — Најпосле, ако што имате — и сутра је дан; а ено суднице... Ја сам овде само чича Стеван, и ништа више.</p>
<p n="SRP188711049">И одиста, сутра дан дођоше судници и Томо Брицо и Ђиле Ђеврековић и црни Радак и Живан Срндаћев. Радојица Смиљанин није хтео доћи. Но ту се већ беше искупило и пуно одраслије сеоске момчадије. Кад ето ти, бога ми, дође и чича Стеван кмет а с њим и г. попа, стари отац Остоја.</p>
<p n="SRP188711050">— Шта тражите ви децо у нашем селу, упитаће Брицу поп Остоја.</p>
<p n="SRP188711051">— Ми од тебе, попе, ништа не тражимо, ми ни од кога ништа и нећемо да тражимо, осем оно, на што нам закон даје право... Ми имамо с кметом посла, а с тобом, попе, не. Ми хоћемо да држимо јавни радикалски збор у Суводолу, као што смо га држали и у свима осталим општинама, на што имамо право по закону о јавним зборовима.</p>
<p n="SRP188711052">— Сине мој, и до сад се наше село састајало на договор, али ја у мојих 80 година не памтим да су нам чаршинлије збор сазивале!</p>
<p n="SRP188711053">— Ево ти, попе, закона па читај!... А најпосле, шта се ти пачаш у народне послове?... Требник под мишку, попе, па ухвати село, те свети водицу, ја каквој баки читај молитву... То је, попе, твоје...</p>
<p n="SRP188711054">И онда се окрете кмету:</p>
<p n="SRP188711055">— Слушај, кмете, како у закону пише:</p>
<p n="SRP188711056">За јавне зборове треба се само јавити месном кмету....“</p>
<p n="SRP188711057">— Па сад чуј, кнеже, шта наш краљ, да га Бог живи, каже:</p>
<p n="SRP188711058">„... Налажемо нашим властима да се по овоме закону управљају, а свима и свакоме да му се покоравају!...“</p>
<p n="SRP188711059">— Шта сад велиш, кнеже? —</p>
<p n="SRP188711060">Чича Стеван одмахну главом, па погледа у оца Остоју. Отац Остоја гледао је преда се и својим штапом куцкао у једну округлу и плочицу.</p>
<p n="SRP188711061">Он се од једном исправи. Његове очи засветлише ватром господара што уме да заповеди, али који има снаге и да влада.</p>
<p n="SRP188711062">— Иди ти, синко, па сазивај збор у твојој чаршији; а овде, у нашем селу, ми вам то не дамо.... Ето, упитао си кмета, како велиш да у закону пише, и он ти је рекао:</p>
<p n="SRP188711063">„Не дам“.</p>
<p n="SRP188711064">— Сад пут за уши, док сте читави, прихвати чича Стеван кмет, гласом, који нимало није личио на шалу.</p>
<p n="SRP188711065">Томо Брицо био је тога дана ваздан нерасположен. Да је гуја од њега окусила, отровала би се. Ђиле би га, с часа на час, разгаљивао. Једном ће му рећи:</p>
<p n="SRP188711066">— Бога ти, Брицо, јеси ли ти луд?! Не можемо ми сад порадикалити сав свет. Ја сам ти казао, још кад смо пошли, да ћемо мучно у Суводолу што испословати. Знао сам ја за ту погану попину. А ни она Стевандера није боља. То су ти напредњаци од главе до пете. Него ја и њима знам лека. Не кошта ни читав марјаш.... Благословен ли је угарак! Начиним ја њима дан у по тавне ноћи, па после? — Склањају се од политике као ђаво од крста; а кад само чују да неко помене име „напредњак“, они ти беже без обзира — само да се и не десе ту...</p>
<p n="SRP188711067">Још тога дана, у вече, Брицо је рапортирао радикалском пододбору, како је прошао у Суводолу. Ту се десио и ђакон Млађо. Њему ће јетко рећи Брицо:</p>
<p n="SRP188711068">— Ето, оче ђаконе, она твоја матора попина све поквари. Он тамо кметује а не попује. И ви имате владику!... И ти још кажеш — наш владика вамо нагиње. Мени се овај поп не би ни окренуо у Суводолу. Нашао бих ја њему — кад је мајку за сису ујео.... Нека он одлежи у манастиру... Послао бих га оцу Партенију... Тамо би му лепо било.... А кад ми свршимо свој посао, после — нека се и врати... Ако му не би сами Суводољани звизнули кад кроз село прође — овде сам најтањи!...</p>
<p n="SRP188711069">И Ђиле превуче шаком озго по врату.</p>
